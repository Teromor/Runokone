VIIMEINEN LAIVAMIES.
    Ma ajelehdin aavalla, yksin ulapalla,
    hajalautan hylyllä pirstoutuvalla,
    — peru viimeinen parkista »Eteenpäin». —
    Se alus oli sorja ja ui kuni kala,
    sen miehistökin vankka kuin Rütlin vala
     ja sen kapteeni uljahin uros minkä näin!

    Sen kansi oli kultaa ja helmiäisen luuta,
    sen tuhto tähtineuletta ja masto tarun puuta.
    Ei liukkaampaa nähty lie liitelijää...
    Sen purjeet oli purppuraa ja kaukokuvitelmaa,
    sen lippu laulun silkkiä ja merineitten helmaa;
     sen lasti sieluin hukkuneiden helinää...

    Ja tiettömillä reiteillä kun haimme tienhaaraa,
    niin kokka tunsi komentonsa: aina kohti vaaraa!
    ja purjehet puhelivat: reivata ei!
    Ja polvillamme kiikkui koko nereiidein kansa;
    — ken miestä sukuun suuteli, ken suki hapsiansa. —
     Me halasimme hyökyjä ja huusimme: hei!

    Me seilasimme seikkailuun, kauneutta kohti,
    vain tähti meitä talutti ja päivän käsi johti,
    vain Fata morgana, mi häämöittää...
    Yli syvyyksien syöksyimme kuin hullut hurjapäiset,
    me hehkuimme, vaikk' köli sekä touvit oli jäiset.
     Itse piruakaan peljänneet ei toverukset nää.

    Nyt kaikki ovat siellä, mistä kenkään ei palaa.
    No Herra heitä siunatkoon: he parempaa ei halaa!
    Ma ainoa syntinen kellumaan jäin.
    Mut yhä, vaikk' on edessäni viimeinen tiima
    ja kaarnalastun alta lyö jo aalto ja viima,
     ma huudan tapaan entisehen: Eteenpäin!
ARVOITUS.
    Yön katto kipunoi
    niin kummaa kirjoitusta.
     Ken tavata sen voi?

    Kuin loppumaton pusta,
    joll' aron tuuli soi,
    se kiehtoo kaipausta

    ja halut haltioi.
    Se ruoskii Pegasusta
    uhmaamaan Sallimusta.

    Päin syöksyn arvoitusta
    kuin tuleen lentää koi.
     En muuta tehdä voi.

LEPPÄKERTTU.

    Leppäkerttu, lennä, lennä,
    hyrrä hyvän Maariaisen,
    että tiedän kunne mennä.
    Käytkö kohti mustaa multaa
    vaiko kastekaaren kultaa
    lepän lehden nuoren päällä:
     matkan saanen samanlaisen.

    Mikset lennä, lintu Luojan,
    vieri Luojan viitikolla?
    Vaiko vaaran, murheen tuojan
    virkaa kaihtaa mieles hellä!
    Istut hiljaa kämmenellä...
    Siis lie sama osa mulla:
     varrota ja hiljaa olla.

SUMUNEITI.

    Kuin käden vienon viileys
    saa kulmilleni mun,
    kuin häive, huntu, ilmestys
    maan oudon, salatun.
     Ah tunnenhan, ah tunnenhan
    ma, Sumuneiti, sun!

    Yön rimpi olen rauhaton,
    yön kuningatar sa,
    sun kruunus liljankukka on,
    ties niitun untuva.
     Oi valtiatar varjon maan,
    mua raukkaa rakasta!

    On viittas unta viherää
    ja silmäsi kuin suo.
    Ma tuoksus tunnen, vaikk' en nää,
    sun suutas suuni juo.
    Ah, sallithan, ah sallithan
    mun jäädä yötä luo!

    Sun lempes yllein lankeaa
    kasteisin pisaroin.
     Näin kyynelees mua armastaa
    valveeseen aamun koin.
    Yölintuna sun povellas
     ma kaikertelen, soin...


MIKSI?

    On riemua ja tuskaa,
    ja tuska tappaa, riemu elättää.
     Kell' onni on, ei pyydä enempää.

    Ma tunnen auringon ja ankeen sään.
    Siis miksi murheen laulajaksi jään?

    Vain myrkky myrkyn, suru surun voittaa
    ja synti synnin, miekan isku miekan.
     Ei päivä kaipaa kultaa runoniekan,
    on iloovilla ilo itsessään.
    Siks sureville surust' tahdon soittaa,
     siks yön ja murheen laulajaksi jään.

SA SYDÄN, SYDÄN!


    Sa sydän, sydän,
    miks heikoksi niin tehtiin!
     Et tahdo, tohdi
    rakkaihin muiston lehtiin
    et koskea, et katsoa,
    sa muuten vaivut niinkuin vaipui rakkaat
     ja sykkimästä lakkaat.

    Sa sydän, sydän,
    maan ääret ovat aavat.
     Kun havaat, huomaat:
    jokaista kalvaa haavat,
    käyt syväksi ja hyväksi
    ja oudot veljes, vaikk'et tiedä miksi,
    sa tunnet läheisiksi.

    Sa sydän, sydän,
     sun pakko onhan palaa
    kuin paloi parhaat,
    maan syli jotka salaa,
    ja leimuta ja loimuta
    ja antaa se, min annoit rakkahille,
     kaikille, — vierahille...

KUN MAJA NOUSEE.


    Nyt vast' oon kypsä
    ma päivän paahtoon, kun jo saapuu yö,
    ja työtä luomaan,
     kun kello työn jo lakkaamista lyö.

    Nyt vast' oon valmis
    kokoomaan tähkät, jotka tuleentui,
    kun maat' en tapaa,
    kun purteni jo pilvein päällä ui.

    Nyt vast' oon harras
    siunaamaan hetket, jotka aika soi,
    kun sydänsoihtu
    jo tuolla puolen aikaa kipunoi.

    Nyt vast' oon vapaa
    niin liitämään kuin linnut valkeat,
    kun omaksensa
    jo multaan velkojat mun vaativat.

    Ah, liian myöhään!
    Ah, sanokaa, näin käykö kaikkien:
    kun maja nousee
     niin asujaksi kuolo astuu sen!


LUMIPERHO.


    Lumi putoo puhtoisena
    ylle tumman tien.
    Hukkuvainen valkohiude
     itse lien.

    Kohta jalat matkamiesten
    polkee poroks sen.
    Kohta uupuu lumiperho
     unehen.


TALVINEN NÄKY.

    Loi talven taivas suloaan maan hankiin siintäviin.
     Jäi silmäni ja sieluni kuin kiinni kangastukseen,
    eloni pitkän taipaleen tuhansiin maisemiin:
    ma katsoin pieniin tekoihin ja suuriin unelmiin,
    raskaaseen vuorinousuhun, raskaampaan lankeemukseen
    ja ammoin alta liukuneeseen sorjaan kilpasukseen.
    Ja talven taivas suloaan loi hankiin siintäviin...
     Ma siinä istuin hangella ja itkin, itkin niin...

 IRTOLAISTEN PERHE.

    En sukua ma saanut verisitein,
    sisarta, veikkoa...
     Sit' etsinyt en aattein, mielipitein
    maan parhaista.
    Mut tukiessain toista heikkoa
    ma löysin perheen kanssa lasten monten
     ja kodin lämmön kädest' osatonten.

    Sain ystäviksein kaikki yksinäiset,
    sain heille laulamaan:
    »On veren huumat toiseen vetäväiset
    valhetta vaiston, haaveen riistaa vaan.
    Me yksin tullaan, yksin mennään täältä.
    Ja haastellaan
     kuin väljän halki, pitkän pilven päältä;

    kuin majataloss', iltahämärissä,
    miss' sama uupumus ui suloinen
    tien kulkijoissa yhteen yöpyvissä.
     Yöleirin sen
    siroittaa aamu jälleen maailmalle,
    vain liesitarujen
     himarrus himmeä jää matkaajalle.

    Ei yksinäisyys vaikerruksen aihe.
    Se tahto elon lain.
    Se suurten sielujen on suurin vaihe,
    siit' teräs varttuu sauvaan vaeltajain.
    Ja voimakkain
    on yksinäisin, vapaa rinnall' loisten,
    myös iskun iskemähän puolest' toisten.»

    Se kuuntelee kuin papin parhaan saarnaa
    mua tumma parvi tää.
    Ja silmä silmään, käsi käteen jää...
    Tuul' leuto leijaa haavepurren kaarnaa...
    ... Kuin vaimo siunattu käyn unta nähden,
    luon elämää
    vuoks outoin matkamiesten, veljein tähden.

    Me ihmis-irtolaisten perhe ollaan,
    niin läheiset
    ja kaukaiset kuin kotkat kalliollaan.
     On sama suru, eri kyynelet,
    on sama taisto, tavat erilaiset...
    Sa sielu hymyilet:
     Niin, niin, me onnelliset kuolevaiset!

METTIÄISLENTO.

    Ne pistivät myrkkyisin piikein
    mun oudon ja vennon.
     Mut kipuni kestin
    ja kukasta kukkaan
    ma seurasin reittejä suuren mettiäislennon,
    imin silmiini kultaa
    joka herhiläissiiven hennon.
    Näin juoja oon ollut
     mesitäyteisen elämänkennon.

AARNIHAUTA.
    On aarnihauta rinta ihmisen.
    Mut velhonvalkee välkkää yllä aarteen,
    se vartija on vainajain ja niiden sydänten,
    jotk' ovat meille salaa yössä lyöneet, säteilleet
     ja särkyessään helmen luoneet, helmen antaneet.

    Pois vierressänsä, mikä multaan maan
    ja mikä pyyteittensä pyörrevirtaan,
    ne lipastonsa avaimen vei kukin mukanaan.
    Sulkeutuu sielu, kunnes on se kiinni tykkänään.
     Ei aarnihaudan hohtoa nää silmä yhdenkään.


MAINEN RETKI.


    Kaipuussa aloitin ma matkan tään
    ja ajoin takaa taivaan purppuroita,
    kumarsin kuuta, päivää; yössä elin,
    vaikk' kaikkein tähtein kultaa tavoittelin.
     Kun täältä lähden, ikävähän jään.

    Kaipuussa toinen toiseen yhdytään,
    kädessä käsi viivytähän hetki,
    veen rantaa kahden käydään kuutamolla.
    Hymyily, kyynel, pitkä eronhetki...
    Pois laiva liukuu, häipyy hämärään...

    Kaipuussa painan maata kohti pään.
    Oi, haavelintu, haudallani soita!
    Koin rusko, tähti, heitä kipunoita
    maan tuhkaan, joka tahtoi tulta olla,
     niin unta mullan alla teistä nään!

ELÄMÄLLE.


    Ihminen syntyy kuin hortoon ja uneen.
    Ylistetty, että et herpautuneen
     siihen suo jäädä!

    Levitä lempesi syntinen syli
    nuoren, nukkuvan voiman yli!
    Heräämään säädä!

    Vilkuta virvoin ja vedä harhareitein,
    sido sielut ongelmoin ja surun salaseitein,
    kasvamaan saata!

    Anna portaat korkeat ja tähtikaipuun taakka,
    ettei ne koskaan voi kuolemaansa saakka
     nousemasta laata!

LIEKKI.

    Kaikki, mikä elää halaa,
    mulle kuuluu, kuluu, palaa.
    Olen laki lakien,
     elontahto ikuinen.

    Sären kalvaat, kuolleet kuoret,
    vaadin vapisemaan vuoret.
    Olen suuri suuttumus,
     muotoin kaikkein muuttumus.

    Vihaan viihtymystä tapaan.
    Olen hehku hengen vapaan,
    sydänpoltto sankarin,
    palo puhtain, ankarin.

    Syöksyn syytä, väärää kohti.
    Olen sen, ken ottaa tohti,
    este eessä empiväin,
    myrskylento lempiväin.

    Mittaan, miss' on syvä, laaka.
    Olen erottaja, vaaka
    ihmisten ja peikkojen,
    rohkeain ja heikkojen.

    Soitan sotaan, vedän vikaan,
    isken uhrit äkkipikaan.
    Olen valtain kaatumus,
    pahain tuho, paatumus.

    Tuiskin maita tulenpatsain,
    ilmaa halon runoratsain.
    Olen laulu punainen
     pantu ihmisverehen!


LATUJA JA SATUJA

SINGA-HILLA.


    Aron tytär Singa-Hilla
    niinkuin yrtti yksinäinen
    autioilla kaljamilla
     miellytteli mielet kaikki
    kasvoillansa kaunehilla,
    pyydysteli pyssymiehet
    huulillansa punaisilla
     makeilla kuin manzanilla.

    Asetteli pedon-ansat,
    ajoi sutta suopungilla,
    kävi öisin satimilla,
    merkit veisti velhon puuhun
    aron tuuli Singa-Hilla.
     Usutteli Urjan poiat,
    enin veljet Jaroagan,
    urhot tuimat tunturilla,
    kunnes kerran kolkon Khairan
     mailla noidan noitumilla
    sappi puhkes molemmilla,
     molemmat sai surman suuhun.

    Itkenyt ei Singa-Hilla
    eikä nauranutkaan enää,
    laulanut ei laitumilla.
     Himmeni kuin niittuvilla,
    kuihtui niinkuin aron ruusu
     uljas, kaunis Singa-Hilla.

AKHRAN KOIRAT JA SITKA.


    On napamaan yö.
     Ja revontuli loimuaa ulon taivaan alla,
    se tyhjyytehen lyö,
    se hämärtää ja hivuttaa kuin hulluus, nälkävyö,
    enemmän hyytää elämän kuin pakkanen ja halla,
    myös avunhuutoon auennehet huulet kulkijalla.
     Vain Akhran koirat ne ulvoo.

    Ens' yks, sitten toinen, ja molemmat vuoroon,
     kunis kaikki yhtyvät loputtomaan kuoroon:
    susikoiraa sata ja sata koirasutta
    päin kuonot kuoloa, kaikkeutta,
    päin äänettömyyttä, päin äärettömyyttä,
     vuoks ikuisen tuskan kärsityn syyttä.

    Viel' elää Sitka.
     Mut niinkuin koira koirain kera ujuttelee kaulaa
    ja tahtoo laulaa,
    ja äänensä on koriseva, nuotti on vitka...
    — Hän peskipomo matkaan pinkoi vetovaljakolla,
    on pulkassansa kassapäille kultaa, korupaulaa. —
    Nyt yksi hän hurtista taitaa jo olla.
     Kuin Akhran koirat hän ulvoo:

    »Me ulvomme edestä einehemme niukan,
     me huudamme hädässä pakkotyömme tiukan,
    tylyn kovuuden kourissa pitkään, pitkään,
    kun meitä ei armahda jumalat mitkään,
    kun meillä ei sielua ajatella, surra,
     vain raataa ja vinkua, ulista ja purra.»

    Hän haukkuu kuuta
    kera koirain ja menee, suo susille suuta.
     Mut ne pyytävät muuta,
    ne muistavat kädet, jotka ruoskivat ja löivät,
    ne tahtovat lihaa ja luuta
    ja nähdä kerta
    sen miehen hurmeen, mi itse iski verta.
     Ne Sitkan elävältä söivät.

    On napamaan yö.
     Alaston taivas loimuaa Akhran aukeoilla,
    ja veriläikät, ruusut ainoot jänki-iljangoilla
    lain vanhan toistaa: haavoitetun susi suden syö.
    Mut ruoskijasta Sitkasta, mi lauloi sutten mukaan,
    ei tiedä kukaan.
     Vain Akhran koirat ne ulvoo.


SULO-LIZA.

    Sulo-Liza on illassa Tonavan
    Magyarin kelmistä helein.
     Ja rakkaus pustan poikaisen
    soi kuumin, vetävin pelein.
    Mut ilkkua immen on mieli:
    »Niin kaukana lempi kuin aamun koi,
    sitä mustalainen ei vallata voi,
     ei kerjäävä viulun kieli.»

    »En ikinä almuja, anonut,
    en, en minä kerjää nytkään,
    ma vaikkakin sinusta lämpenin
    ja sinä et lämmennytkään:
    ain' annan ma ruhtinaan lailla.
    Soi soitto! Niin rikas on lauluni maa,
    että valtakuntia lahjoittaa
    voin vasta-anteja vailla!»

    Sanoi heitukka, hattua heitti ja läks.
    Nyt varjoaan Liza kaulaa
    ja aalloilla yöllisen Tonavan
    hän sandoliinissa laulaa:
     »Mies ylväin, maa mitä kantaa,
    oi palaa, niin rikas on lempeni mun,
    että suudelman suulle rakastetun
     voin vastalahjatta antaa...»

JALANJÄLJET.

    Raalan rannalla
     valkealla sannalla
    merimies morsiolleen hyvästiä heittää,
    vannoo Herran valalla
    pian jälleen palata.
     Neidolla on salaisuus, sen povehensa peittää.

    Raalan rannalla
    autiolla sannalla
    jalanjäljet pienet vievät jyrkän törmän eteen,
    kalliolle niemen taa,
     — takaisin ei ainoaa, —
    kaikki käyvät yhtäälle ja päättyvät veteen.

    Raalan rannalla
    syksyisellä sannalla
    ajelevat aaltoset ja pohjoinen tuulee.
    Askeleiden tarinaa
    myrsky kauas kuljettaa.
    Märssykorin vahti sen kuunarissa kuulee.

    Kerran rantaan Raalan
    outo ohjaa jaalan...
    Jalan pienen jälkiä mies turhaan etsii esiin...
     Niinkuin valat kalvenneet
    pois on juosseet askeleet,
     vajonnehet Raalan rannan pettäväisiin vesiin.


SALAKULJETTAJA JA VAPAHTAJA.


    On salakuljettaja vanha kuolemaisillaan.
    Hänt' ennen onnesti, nyt ovat ryysyt verhonaan.
     Hän unta näkee elost' ollehesta,
    ja ohi kuvat kulkee, kierii, vierii menojaan...
    — ei leikattu ne lasten aapisesta —,
     ei lapsi koskaan lie hän ollutkaan.

    Hän taas on syytettynä, seisoo eessä tuomarin,
    mi katsoo niinkuin hälle oisi selvää salaisin
    ja tiukkaa: »Kaikki tyystin ilmi anna,
    mit' olet koskaan kätkenyt sa noihin ryysyihin,
    jos kaiken myönnät, ei sua syyhyn panna.
     On tilinpäiväs tullut viimeisin.»

    Ja salakuljettaja vanha vastaa vavisten:
    »Mun horna periköön, jos petän mistään vaikenen:
    oon myönyt nahkaa, verkaa ynnä viinaa,
    mut repaleet vain yllein jäi, muut' omista ma en,
    siis älä köyhää saatanaa sa piinaa,
     mies olen tihujen ja kurjuuden!»

    Näin tuomari: »On repaleeskin koru kohtuuton,
    ne riisu pois, niin nähdään mitä niiden alla on!»
    Mies tottelee, vaikk' alla horjuu vaivan,
    ja sammaltaa: »Ei syy vain yksin mun, vaan kohtalon...»
    Mut tuomari: »Et alaston viel' aivan,
    myös kuori kuona sydänkurimon,

    ja paatumukses, pahat sanas, herjat manalan,
    siks että alaston myös sielus eess' on taivahan.
    Ei salakuljetusta mitään viedä
    sull' ole lupa valtakuntaan luojas Jumalan.»
    Mies huokaa: »Tyhjä olen, muust' en tiedä.»
    Jalkoihin lankee herran ankaran.

    »Viel' etsi sydämestäs siis», velkoja virkahtaa
    ja kasvoillensa valkeus ylhäisen armon saa.
    Mies rinnassansa tuntee olon uuden,
    kuin ei ois koskaan ollutkaan maan mutaa matalaa...
    »Oot salakuljettaja jumaluuden,
    suur' mestari näin neuvoo kuolevaa,

    kuin sokko olet vierinyt elämän virtaa sa,
    katoovaa surrut kultaasi, vaikk' kaikk' on tallella,
    mut nyt sä tiedät, miss' on tiedon raja».
     »Niin, nyt ma tiedän, kuiskaa hiljaa vanha katuja,
    ma tiedän, että olet Vapahtaja...»
     Pois nukkui rauhaan aamun koitossa.


SATU-ÄIJÄN LYHTY.


    Hän saanut synnyinlahjaksi
    ol' lyhdyn sellaisen,
    mi yössä hälle neuvoi tien
     luo sadun keijujen.

    Hän satu-äijäks ristittiin.
    Hän lasten riemu on,
    kun aina hällä kontissaan
    on kasku verraton.

    Hän illoin malkaa korpehen
    halk' aallon hyrskyvän,
    ja siellä prinssit, prinsessat
    ja rosvot näkee hän.

    Hän tervehtää, hän kättelee
    heit' tupatuttuinaan...
    Yöt monet seuranpitohon
    näin kuluu rattoisaan,

    vaikk' onkin metsä autio,
    vain meren tuuli soi...
    Vain lyhdyn satupeilistä
    näyt kummat kipunoi...

    Mut kerran, kun hän jällehen
    yön selkään samoaa,
    hän tosi prinssin, prinsessan
    ja rosvon nähdä saa.

    Hän säikähtää, hän sumenee,
    hän karkaa katveeseen.
    Hän valkeana kotiin käy;
    on varjo itselleen.

    Taas lapset kiertää kertojan:
    »Nyt mitä näitkään sa?»
    Ens kertaa vastaa vaeltaja:
    »En mitään nähnyt ma...»

    Suu tarukontin kiinni jäi,
    ei koommin auennut.
    Näät satu-äijän lyhdystä
    ol' liekki sammunut.

    Se unesta ja usvasta
    loi kuvat tarujen.
    Maan karkeahan totuuteen
     sokeni silmä sen.


SIPRI JA PAPPI.

      Pappi pöntössä pakisi.

    Siprin ukko ulkotöissä,
    opin lautsalla omalla
    koki kansaa kaikenmoista,
    sysipäätä syynalaista
     Herran vahvalla valolla.

    Sinne lykkivät lylynsä
    alta temppelin ajoivat
    kirkon katrahat koreat,
    kuulijat kurinalaiset
     haapiohon halvan miehen.

      Tuostapa paheni pappi.

    Saapui saalahan sijoille,
    kotahan kotoisen noidan.
     Virkkoi:

      »Vaeltelet viassa,
    ajat Hornan hiirakolla,
     Louhen luudalla lakaiset
    lampaat Herran huonehesta,
    hyvän Kiesuksen karitsat
    Perkeleen tulipesähän,
     polttohon ijäisen pätsin.»

    Ukko uunilta urahti,
     uskon piltti umpisilmä:

    »Ei ne ehdi Louhen lapset,
     Lemmon linnut liiatenkaan,
    saati Kiesuksen karitsat,
    maata kirkon karsinassa,
    unilukkarin lutissa,
    kun on kiire kirkkahilla,
     hätä häijyillä rutompi
    veden viivaan vieremille,
    hyvän paimehen parihin.
    Kova on kivinen kirkko,
    armo alttarin kovempi
     sielun sairahan kokea.»

    »Kanta kirkon kalliolla,
    Kiesus itse sen takoja.
    Tie on taivahan tukala,
    ylen helppo helvettihin.»

    »Niinp' on tiukka tietäjistä,
     kovan käyjästä kysyntä,
    joka aukoo armon portit,
    voitelee sanan saranat,
    papin ylpeän ylätse,
     aamusaarnojen alatse.»

      Pappi partaansa hymähti:

    »Hyvä mieli hyypiöllä
    itse paavina pakista,
    seista synninpäästäjänä,
     koota korkeat kolehdit.»

      Sipri siihen säätelevi:

    »Lienen laatuisa hyvinkin.
     Sanon: jo ollahan ovella,
    paratiisin porstuassa,
    aika on siirtyä sisälle,
    kartanohon kaunoisahan,
    itseensä ilosalihin.
     Siellä istuu jo isäntä,
    julkisen Jumalan Poika
    edessä elämän leipä,
    taivaan kynttilät kädessä.
     Sanovi sanalla tuolla,
    suulla haastavi sulolla:
    Astukaatte atrialle
    armon pöytähän pyhähän,
    laverille laupeuden.
     Lausuu vielä lauhemmasti
    lapsille ladun lavean:
    Etkö muista muinaistasi,
    tunne et tuttua sijoa?
     Tääll' itkit ikäsi pitkän,
    ikäsi iloinnet vielä
    ylhän Ylkäsi sylissä
    manttelissa Maariaisen,
    valossa Vapahtajasi,
     alla kasvon Kaikkivallan.»

    Suuttuu jo pahainen pappi.
    Sanan Siprille sihahti,
     aatoksen apean ampui:

    »Jos ois aika ammohinen,
     elo entisen tapainen,
    autuudestaan ankarampi,
    virkavallalta visumpi,
    se sun viskaisi vetehen,
     rohdintukkona tulehen,
    siinä surkea sulaisit,
    katoaisitki katala,
    ruman hengen ruumenina,
     Saatanan purupaloina.»

      Vastasi vakainen vanhus:

    »Siin' olen sytenyt synkkä,
    kitunut eloni kaiken
    tuskissa Jumalan tulen,
    pirun pitkän pihdin päässä,
     viime tuomion vihassa...»

    Kuului kolkutus kodassa.
    Sipri siirsi säppeänsä.
    Tuosta tungeikse tupahan
    jälleen raukka raadollinen,
     lammas laumasta erinnyt,
    tuli henkensä hädässä
    apua anelemahan,
    hyvän paapan palsamia
     sydänkäärmehen kähyihin.

    Sipri haavoja siteli,
    valoi voiteella sulalla,
    medellä makean mahlan.
     Siitä kiukaalle kipusi,
    kuutamoisen kulmaluille,
    avasi sanaiset arkut,
    veti viiet virsikirjat
     alta salpojen salaisten
    suuren Luojan sulkkusista.
    Lentoon siipensä levitti
    Taaton tuttavan tuville,
    enkelten esipihoille,
     Kaikkivallan kartanoihin.

      Pappi pyörsi pappilahan.

KYTHERAN VANKI


LASZIATE OGNI SPERANZA...


    Ken Kytherassa ollut on, hän mennyttä on miestä,
     hän kuoloon saakka kantaa saa sen ihanuuden iestä.

    Tuo hälle kaikki kauneus ja riemut elämän,
    niin köyhiksi ja halvoiksi ne arvioipi hän!

    Tuo hälle rypäl hehkuvin, maa mit' on koskaan luonut,
    hän kalkin kalliin työntää pois: on noitajuoman juonut!

    Tuo paratiisin omenat; ei viehdy punakuoreen!
    On menneeseen hän köytty kuin Tannhäuser Venusvuoreen.

    Hänt' tykö kutsu: ohi käy, hän tullut näät on sieltä,
    miss' ymmärretään, haastellaan vain jumalien kieltä.

    Hän ihmisille outo on, enemmän itselleen.
     Hänt' taiat, tarut vetää vain ja vellamoiset veen.

LEDA.


    Sa musta pilvi, ilmattaren kantaa
    oot raskas liiaten.
     Hän kädestänsä pudota sun antaa
    maa-emon helmaan.
    Sa sirpaloidut sateeks, pisaroiksi,
    uit kätköön sammalen.
    Mut mistä kulkenut oot, korpipurot soivat,
     puut vihannoivat, kedot purppuroivat.

    Sa musta murhe, sydämeni kantaa
    oot kuorma murtava.
    Se kammiostaan pudota sun antaa
    maailman mereen.
    Sa säryt säveliksi, kyyneliksi,
    koht' oot kuin untuva!
    Mut missä liitelehdit, surut henkevöityy
    ja ihmisrinnat kukkii, hedelmöityy.

    Sa kaiu tuska irti kantelostain
     ja etsi kantajaa,
    mun Ledaani, — jos löydät hänet jostain —
    mi sylin avaa
    Olympon vihmaa vastaanottamahan,
    hedelmän antajaa...
    Ja silloin itkun sijaan iloharput soikaa,
     kun Leda lempii Juppiterin poikaa!

DOLCE FAR NIENTE.


    Näin mielisin uinua päivät
    ja uinua yöt
     ja unohtaa työt, jotka matkalla jälkehen jäivät —

    ja huomisen työt,
    vain eilisen onneni muistaa
    ja antaa elämän virran viedä ja luistaa

    päin suurta tuntematonta
    kuin seikkailuun
    ja uskoa, että viel' eessäni niitä on monta

    kuin vaihdetta kuun...
    Maan runsaussarven mettä
     ken kerran joi, hän alati janoo: nuoruuden vettä...


NYT RUUSUT KUKKII.


    Nyt ruusut kukkii.
    Mut ken jos keksis käärmeen,
    tuon piileväisen, alla ruusuhiston,
     hän antais mulle viime armon-piston.

    Nyt huulet hymyy.
    Mut ken jos näkis nuolet
    mun loppuun riutuneessa rinnassani,
    hän salaa itkis pyhää valhettani.

    Nyt päivä nousee.
    Mut ken jos arvais ansat
    tään aamun valaisevan vastaisuutta,
     hän kenties kestäisi ei päivää uutta!


LINNUNLAULU.


    Lintu se sirkutti oksalla:
    sivit sivit siu.
    Onko sun onnesi tallella
     tiu tiu tiu?

    Ei ole luontoa laulella:
    vilu virret vei.
    Ei ole onneni tallella,
     ei, ei, ei.



KUUTAMOLLA.


    Syyshimmeä kaislojen helinä
    ja yllä valkea kuu,
    edessä aaluva kuoleman
     ja takana elämänpuu.

    Oi kuinka on kasvot kirkkahat
    tuon vastasyttyvän kuun
    ja kuinka on keveät oksat veen
    ja raskaat elämänpuun!

    Yön lamppu, loistos verhoa,
    oot niinkuin muudan muu:
    ei huulten kaari kavalla,
    jos suudeltu on suu.

    Mut mitä laulaa laine veen,
    min kiedoit armasteluun?
    Oi, _luna mendax!_ kaislat soi
     ja oksat elämänpuun.


MUUT EI.


    Muut pety ei,
    vain se, ken uskon, unelman on oma
    ja joka syösty on, kun peittyy pois
     tää pii vein loma.

    Muut kärsi ei,
    vain se, ken lieto on kuin muusain mieli
    ja jonk' on lempi viritetty niin
    kuin viulun kieli.

    Muut köyhdy ei,
    vain se, ken rikkaaks syntymässä luotiin,
    vain se, ken vaivaistaloon tapojen
    kuin hylky tuotiin.

    Muut sorru ei,
    vain se, ken täst' ei ole maailmasta,
    vain se, jot' taivas kotiin ikävöi
     kuin pientä lasta.

YÖ.


    Yö on niin tyhjä,
    kun yksin on,
    yö on niin tyhjä
    ja pohjaton,
     ja kaikki laulaa kuorot kohtalon.

    Yö on niin täynnä
    kuun kudelmaa,
    yö on niin täynnä
    maan hekumaa
    ja kaikkeuden virvaa vilkkuvaa.

    Ah, kerran mua
    liet lempinyt...
    Mut milloin, missä,
    en tiedä nyt.
    Sen sydän unhoon niin on värissyt...

    Se vaivoissansa
    yöt yksinään
    pois luotaan syössyt
    on muiston tään,
    kuin unta ei ois koskaan nähnytkään.

    Yö on niin tyhjä,
    kun yksin on.
    Täht'aaveet tanssii
    ja pimennon.
     Oi Herra taivaan, olen onneton!


HYRÄILY.

Kansanlaulun tapaan.


    Silloin kun saapuu onneni aika,
    niin minut viedään hautaan,
    heitetään liinanen silmille
     ja suljetaan neljään lautaan.

    Silloin kun saapuu häitteni hetki,
    niin minut peitetään multaan;
    armaani uudessa pirtissäni
    vihitään uuteen kultaan.

    Silloin kun pääsen matkani päähän,
    silloin siell' olen yksin;
    armaani käkömme kukuntatiellä
    käyskelee käsityksin.

    Silloin kun hiljenen hiekkakehtoon,
    tuuli vain nuolevi santaa;
    armaani vierasta rakastaa
     ja vieraalle suukkoja antaa.


KUORI.


    Sa olitko suuri tai pieni,
    sit' en aatellut silloin,
    kun omakses tulin:
     olit rakastaja sielun.

    Olit laulaja sanattoman laulun,
    pyhän säveleen tulkki.
    Nyt sävel on kuollut, mut sanat
    elää huulilla kaikkein.

    Nyt olet sa suuri,
    nyt olet sa jokaisen oma,
    mut liian pieni mulle:
    sa rakastat kuorta.

    Ja kuori on kovettanut meidät
    ja särkenyt säikehet hienot,
    jotka välillämme ennen
     kutoivat kauneuden siltaa.

EI KOSKAAN.


    Taas saapuu kera kukkien
     ja uuden elämän
    maan kevät haluun ihmisen
    ja luonnon heräävän.
    Ma yksin korsi kuutamon
    siit' osattomaks jään,
     ma yksin katson aurinkoon
    kuin pitkään ikävään,
    kun leijaa leudot, armaat säät
    ja sarat saapuu kukkapäät,
    mut kera uuden elämän
     ei koskaan saavu hän...




VERÄJÄN SUULLA.


    Istun kotini veräjän suulla
    Luojan kauniilla kukkakuulla.
    Koti ei koti, mut kukka on kukka
    Vilvoita polttava pääni,
     nurmennukka!

    Istun kotini veräjän suulla.
    Harakka nauravi veräjäpuulla;
    Maantie on vapaa ja portti on avoin...
    Ennenkin kulkuriks muutuit
     samalla tavoin...




MUSTA JOUTSEN.


    Sun kuolinhuutos kuulin kauan sitten,
     sa hiilihöyty ukkosvaajainen,
    mut sentään liikut joukoss' elävitten,
    tulessa valtimoni soudellen.
    Oot yhä mulle lähin läheisistä
     ja joiut mennehistä.

    Et ollut rinnan rikos, katumus,
    sa olit rakkaus,
    sen mustin mustuus, puuntavaisin puna,
     ylhäinen hyvyys tuhoon tuomittuna.

    Viel' leikkii eessä liekin kajastus
    ja turman muisto,
    heikkous pyhä, voimaa ihanampi,
     ... Kytheran linnan puisto,
    sypressipatsain paalutettu lampi
     ja siinä joutsen musta...

      En saanut rauhaa enkä siunausta.




ASTARTEN TYTÄR.


    Soi huilut, soi...
    Ma luulen, armas myötä karkeloi
    ja uskoo: mullekin on mieluhista
     noin viedä tanssiin yksi tuhansista.

    Nuo hempukat
    kevyttä kenkää, helmaa nostavat.
    Mut tytär Dionysoksen, Astarten
    ei luotu amoriinein naljaa varten.

    Jos rakastan,
    ma ylenkatson keimaa hetairan,
    min kuvaks kaavannut on lemmen-allas
    ja runoks kyynillinen, vanha Pallas.

    Jos tanssin ma,
    se merkitsee: on eessä kuolema.
    Vien piiriin tähdet, hiki huuruu kuusta,
    hämärtyy henki, veri syöksyy suusta...

    Tulessa siin'
    ma jälleen yhdyn suuriin jumaliin,
    pois karkeloitsen kauniin elämäni,
    hyvitän lemmenhetken hengelläni.

    Soi huilut, soi...
    Se tanssiin tulkoon, joka kuolla voi!
    Se saa, ken Shivan katsetta ei karta
     nyt syleillä Astarten papitarta!

HEPHAISTOS.


    Hephaistos synkkä sydämessä hakkaa,
    lyö raunioiksi, minkä rakensin.
     Jo suihkukaivot laulamasta lakkaa,
    teeruusuin tuoksut haihtuu tuulihin
    ja hyväilevät henkäykset ambran.
     Nyt kauniit kaatuu pylvähät Alhambran,
    nuo kaaret hennot Itämailta tuodut
    ja kuvitelmain kudelmasta luodut.
     Korallihattaroiden hiukset
    jo hulmuavat päämme päällä tuolla
    kuin pakenevat muuttojoutsenet.
    Oi armas, ymmärrä, on aika kuolla,
    on hetki murtumisen, loppu leikin,
    on taru päättymässä tarun sheikin.
     Oi, kätke kyyneleesi, kallehin:
    näin elämäss' on käynyt ennenkin,
    pois juoksee päivä jälkeen päivän toisen,
    ei kiitäjää, mi kiinni saada voi sen.
    Ja lempi! Soinnahdus vain, vailla valaa.
     Ken eli sen, hän vaikenee ja salaa.

EI OLE KYTHERAA.


    Ei ole Kytheraa,
    on vain hengen haave ja aistien harha,
    on vain äänetön yö ja sanaton laulu
     ja ääretön tähtien tarha.

    Ei ole Kytheraa,
    on vain kangastus rannalla taivahan sinen,
    on vain siipien lyönti ja syyttävä sylinanto
     ja katkera kadottaminen.


AJATON AURINKO.


    En luoksesi voi tulla
    ma öihin tuhansiin,
    mut sentään sätehilläs
     mua poltat, poltat niin.

    Oi milloin tules hehkuun
    tää tomu raukeaa
    ja ajatonna aukee
    mull' ainehiton maa,

    ett' ystäväni nähdä
    taas iki-armaan saan!
    Me kaksi ijäks luotiin
    yhdessä vaeltamaan.

    Oi polta tuimemmasti,
    mull' on jo kiire niin!
    Syleillyt ystävääni
     en öihin tuhansiin.


INVITA MINERVA.

INVITA MINERVA.


    Pois sormet!
    mua neuvovi pääni.
     Et syöjä sen rokan,
    joka pankollas paistuu,
    se katkulta maistuu,
    ei ambrosialta,
     sanoo muusainkin ääni.

    Pois arenalta!
    Se on tervattu katto.
     Sit' aatellos seikkaa:
    siin' naakkakin keikkaa
    välill' laaheen ja nokan,
    peräpurjeen ja kokan.

    Pois sormet!
    Se peli on patto.
     Se laahaavi arkeen,
    luo kielenkin kärkeen,
    ja se tarttuu kuin terva.
     On _invita Minerva!_

SANTA SCALA.


    Kas mainetta myös sitä ongitaan
    ja ongitaankin hyvin.
    Miss' samehin loiskivi lammikko,
     niin sinne vain syötti syvin!

    »On Suomi köyhä, siksi jää»,
    siks se, joka kunniasäteen
    yli otsansa tahtoo talvehtimaan,
    sen ottakoon etukäteen!

    Pelaa hyötyri tulevaa perintöään,
    ei katso pennyyn, senttiin,
    kun pakko on koukut kultaiset
    ulos laskea kontinenttiin.

    Maan parhaille täällä näät tarjoillaan
    vain kalaa mannermaista.
    Paras sanankin sankarin väkevän
    vähän metropoolille haista.

    Mut sitten hän onkin maineen mies,
    käy kuiskutus: »kuinka fiini!»
    Ja yhteinen kansa kotkottaa:
    »olis metka hän Mussoliini!»

    Ja kriitikerit kuuluuttaa:
    »hän on _arbiter elegantiarum_.»
    Ja rahvas laulaa lurittaa:
    »hei liirum, hei sun laarum!»

    »Siro käytös» neuvoo: »neroilu
    uus on hovi-etiketti.»
    Siit' tippakin kansalliskoteihin
    on titteli, amuletti!

    Tädit korukansia kulttuurin
    pölyrätillä pyyhkii ja paijaa.
    Ja pojat raitilla rallattaa:
    »raiati riiati raiaa.»

    Papat tuumii: »Suomi on Europpa,
    diplomaatti tuo meidänkin Pentti...»
    Ja mammat: »sitten se vasta on maa,
    kun nainen on presidentti...»

    Jok' ainoa puotilas konsuli on,
    jos päässä on kurssit taalan.
    Täällä paavin partahan kurkoitetaan,
    kuin portailla Santa Scalan...

    Mut muumio valmis on maineen mies,
    tomuks jauhama kunnian saineen.
    Jos eli tai kuoli, samapa tuo:
     hän säilyy siivillä maineen!

UUDENAIKAINEN RUNO.

Riihaton monologi.

    Uudenaikainen runo,
     ma tunnen sinut,
    koko sun aapeluksesi osaan
    kannesta kanteen
     ja kaikki sun ylirealistiset,
    konstruktiivis-koneelliset
    La Morgue-näkysi:
    naisruumiin pantterilevon
     ja pienten porttojen
    nälkäisten jäsenten
    geometria-rytmin
    ja Lontoon Hallit ja Piccadillyn
     ja esikaupunki-nokeen johtavat
    selkäydin-antennit,
    polttavilla katukivillä katuvan
    Pesupunkka-Magdalenan
    ja kuppatautisen Ryysy-Ristuksen,
    Rotonden ja Dômen
     mulattimallit
    ja maalari-epigonit
    takaraivottomat
    ja kabaretti-laulajain
    banaani-metaforat keskiyön aikaan,
     jolloin tuo vanha _petite différence_
    leijaa areoplaanilla
    ylitse kuilujen,
    välillä säätyjen säädyttömäin,
    heitellen alas
    palopuheita _laisser-aller_-teorian.
     Tunnen myös berliniläisen
    Blume-Annan
    ja Anna-Blumen,
    suurella kirjaimella kirjoitetut
    jymysanat
    ja ykstavuiset säkeet,
     laittomien lait,
    ja kolmannen internatsionalen
    kiroja sylkevät evankeliumit.
    _Mein Liebchen,
    was willst du noch mehr?_
     Niin uudenaikainen olen.

    Mut milloinkaan
     et lohduttanut mua,
    sa puhkuva Pacific,
    sa uudenaikainen runo,
    et ylentänyt, nostanut,
     et antanut voimaa
    pyrkimään irti
    pakkotyöstä henkeä salpaavasta,
    jota elämä teettää,
    kestämään enemmän
     kuin ihminen kestää,
    ei, sit' et voinut sa tehdä,
    sa lauluton telme;
    yhtä vähän kuin mun
    laulavan hiljaisuuteni ihmisyystahto
    on riittänyt heille,
     joilla on kipeä tarve
    kieppua kirmassa kinon
    ja sylkäistä elämä esiin
     karuselli-kiireessä,
    vihlovin huudoin,
    laatusanoissa pillastuneissa.
     Niin vanhanaikainen olen.

    Ja sittenkin!
     Aika on ilmaa.
    Uusi ja vanha sanoja vain,
    reklaamikylttejä tyhjiä,
    pintojen kuohaa!
     Ihminen eilen ja tänään,
    työssään ja rakkaudessaan
    ja sairaudessaan
    on alati sama.
     Hän pyytää viileää kättä
    polttavalle potilasotsalleen,
    hän rukoilee ikuisuutta
    katoavaisille kauneushaaveilleen,
     ja tahrattunakin tahtoo
    ojentaa veljille käden
    elämän valheen liejun
    suuresta suosta.
    Hän vaatii perspektiivejä
    ylös ja alas ja sivulle,
     kolmeen ulottuvaisuuteen,
    — mieluummin neljään —
    ja retkeilyalaa
    vieteille viiden aistin,
     — mieluummin kuuden —

    Ken täyttävi nää
     hulluinhuoneesta tuodut
    tai sinne johtavat halut?
    Vain runoilija.
     Siks siedetään häntä
    itsemurhantekijää,
    hullua kroonillista,
    surmani entäjä, ukkosenjohdatinta
    taivahantulten,
    koesimpanssia, seeruminvalmistajaa
     elämän ruttoon.
    Ilman häntä ei oisi
    puhdasta ilmaa,
    ei lepoa viisaan,
    ei oisi myöskään
    maapallon päällä
     kuun kanavain karttaa:
    pienten porvariskotien
     juoksuhautoja parkuvan autuaita...

    Mut sit' eivät tiedä he itse,
    nuo elämälle pelastuneet
    runoseerumin myrkyttämät
    sokeat onnelliset.
     He voivat hyvin
    ja heillä on voimaa elää
    ja varsinkin varaa
    halveksia
     runoja ja runoilijoita.




MUODONVAIHDOS.


    Oli mies hän pirunmoinen,
    halpa rähjä, vaan ei loinen:
    sietänyt ei sielu likaa,
     siinä tarpeeks syytä, vikaa!

    Oli mies, mi astui suoraan,
    — niinkuin luotu hirttonuoraan —
    kun ei ollut luihu, laaka,
    sai hän mainesanan: raaka.

    Oli mies kuin pahin sälli;
    sanansa kuin poskimälli,
    mädäks haukkui täkykalaks,
    minkä muut ties herkkupalaks!

    Oli mies kuin kerjäläinen:
    risamekko, harripäinen,
    — sukat kurtut pauloi nilkan —
    maali kaiken maailman pilkan!

    Suuttui tuohon: suunsa siisti,
    päänsä suki, nenän niisti,
    suostui toisten siistein tapaan:
    tottui törkyyn, tyytyi rapaan!

    Sielunsa näin polo pilas...
    Näköpäänsä pöyhkäks silas,
    niinkuin hieno käytös sääsi:
     kukoks tunkiolle pääsi!

FARISEUKSELLE.

    Sanot: »En tee kelleen pahaa
    enkä lankee kiusaukseen,
    vailla heikkouden vahaa
    valmis olen kirkastukseen.
     Kiitos Herran, en oo varas,
    aina olen puhdas, paras,
    puhtaampi kuin puritaani.
    Suori tiehes, publikaani:
     asun armon kukkulalla!»

    Asut puolla paremmalla,
    tunnet sen, et tunne tätä,
    mik' on elo jalkais alla,
    arkitungos, puutos, hätä,
    tuska alhon astujalla.

    Vasta kun käyt kukkulalta
    alas alhon lasten pariin,
    onnenlaivas lasket kariin,
     kuljet vaaran, kuolon kujaa,
    vasta sitten sull' on valta,
    valta laulaa hallelujaa,
    hyvyytesi hynttäntyytä,
     — jos on siihen vielä syytä! —


SOIHDUT.


POHJAN TÄHTI.


    On yksi Pohjan tähti Pohjan päällä,
    on yksi tähden alla heimo täällä,
    min Sallima on säännyt määrään samaan:
     etäältä sädehtimään maailmalle,
    siks kunnes kaikki lain suuren alle,
    ikeeseen ihmisyyden kirkastamaan,
    maan kansat laajoin veljesparvin taipuu
     ja päiväks muuttuu pitkä päivän kaipuu.

    Vuossatain vaivat valontemppelimme
    ilmoille nosti, toinen toisihimme
    näin meidät köyttäin sitkein sydänjuurin,
    työn ketjuun raskaaseen ja yhteisehen.
     Ei varaa meillä vainoon, kylmyytehen,
    ei kiistaan siitä, kuka pienin, suurin,
    vaan kell' on sydän kansaan hehkuvaisin
    ja rakkauden mitta kukkuraisin.

    Ja ken ei rakastaisi synnyinmaata,
    min vuoksi työtä enempää ei saata
    yksikään heimo antaa uhriks onnen,
    uhriksi tulevaisen ihmissaaton!
     Tää maa on hellän maammon, urheen taaton,
    ja veressämme tunnemme sen ponnen.
    Maan kova kamara ei aihe soiman,
    me teemme siitä sydämemme voiman.

    Ei kaataa kansaa saa sen koettelemukset.
     Kodiksi tuntea nää tutut ukset
    on käsky meidän, muuten kodittomain,
    niin ett' ois kohtalo tään Pohjan Hellaan,
    se että maailman kiehtois kauneudellaan,
    ei koskaan suistuis otaan nuolten omain,
    erheisiin eripuran, uhkaveikan,
     — kuin kävi ennen vanhan, kauniin Kreikan.

    Rotumme rohkee yöss' on sotaa käynyt.
    Ehompi tie nyt eteen ennättäynyt,
    kun riemuin nousta saa sen henki vapaa.
    Mut jos se vaatis vielä: kaikki vaakaan!
    ei petturia olko ainoaakaan!
    Se muinaissankarten on sorjaa tapaa:
    vuoks yhden kaikki, yksi kaikkein vuoksi.
    Jos niin ei käy, suurhetket hiekkaan juoksi.

    Korkeiden valtain luottain kutsumukseen
    kypsyttää voimme voimaan, siunaukseen
    parhaimman, mistä isät näki untaan,
     korottaa hengenlaiksi kaipuun jalon
    ja liittää pienen Pohjan tuikkeen palon
    kauneena ikuisempaan ihmiskuntaan.
    Kuin tähdet himmenevät aamun koittoon,
     raukeevat taistot rakkauden voittoon.


AARNI KOUTA.

In memoriam.


    Muistan sun ma vuotten takaa:
    toinen oli aika silloin,
    toiset leikit aamuin, illoin,
     tulta tuhlata ja jakaa.

    Maa ja taivas oli toinen,
    toisin hohti kuutamoinen,
    päivä, tähdet hetkein hiekkaan,
    kirkkahimmin runoniekkaan.

    Parvess' säeseppoin nuorten
    sun ma muistan, ilakoitsi
    siinä lautsat, lauloi, loitsi,
    usko siirsi taakat vuorten.

    Nuoret oli silloin säkeet,
    alttiit tahdon aurat, äkeet
    elon kyisen pellon kyntöön,
    pegasokset valmiit ryntöön.

    Rakkain sulle ratsus virma,
    ylin mielikuvain kirma,
    tulijoutsen runoleikin,
    vei se sitten minne veikin!

    Usein urhon lyöneen veikkaa
    Klotho kytkee pakkopankaan,
    kutoo kuormat kultalankaan
    taikka lennon kesken leikkaa.

    Tänään uupuu yksi, kaksi,
    huomenna taas joku puuttuu...
    Hetki hetkeltä näin muuttuu
    maailma outo oudommaksi.

    Liian varhain maille muiston
    vierit purteen Keerein noutaa.
    Olkoon tiesi kaunis soutaa
     halki Tuonen tumman puiston.

OMISTUS.

Robert Kajanuksen täyttäessä 70 vuotta.


    Tähdet on taivaalla kukkia yössä.
     Ihminen kukkii elämänsä työssä,
    konsa hän piirtää
    yöhömme ylhäistä linnunrataa,
    vuossatain halki,
     ylitse unhon, mi yllemme sataa.

    Soitto on suuri suruista luotu,
    laulu on sydämien lohduksi suotu
    kutomaan siltaa
    tähtien, haaveiden sädehelinästä
    kansasta kansaan,
     jumalten juhliin maan ikävästä.

    Meill' oli suurempi ikävä kuin muilla,
    kotimme aidattu salon surupuilla.
    Kallehin aatos
    vaikersi vankina vierahan lain;
    joelta Tuonen
     joutsenet jäiset joikuivat vain.

    Yö oli pitkä Pohjolan mailla,
    talvi ja mykkyys kevät-unta vailla.
     Silloin hän saapui
    sävelten mestari, löi, kipunoitsi,
    hyljätyn heimon
    voittojen virttä laulamaan loitsi.

    Silloin hän saapui, ja uus' tuli aika:
    yhdisti kansan Kalevalan taika.
    Ankaran painon
    alta nous ilmoille Suomen soitto,
    kajahti kauas
    Väinämön kieli tuo outo ja loitto.

    Niin, hän saapui, ja sävelin voitti,
    sukupuumme vapauden tuulin huminoitti.
    Vapauden virsi,
    virsistä valtavin oot elämän!
    Kauneuden kannel,
    ken sinut viritti, siunattu hän!

    Sukupolvet vaihtuu ja vuossadat vaipuu.
    Ei tummu koskaan kauneuden kaipuu,
    aateluuden tunnus
    sielussa korkeiden aurinkolasten.
    Ken sitä palvoi,
    kuningas on hän maan kuningasten.

    Taa ajan säilyy, mi parhaint' on meissä.
    Sävelten sankari elää säveleissä.
    Miestä, min työtä
    Suomen on soittelon sorea latu,
    ainiaan kantaa
    laulumme laineilla kukkiva satu,

    satu, mi suurtuu kuin hengen ikivalta,
     nousee kuin aattehet murheiden alta,
    viestiä vieden
    vastaisuudelle polvesta tästä,
    isänmaan urhon
     uskosta, taistosta tulenväkevästä.


JUMALTEN KEINU.

Eino Leino in memoriam.


    »Kenen korkeat jumalat ottavat keinuunsa kerta»,
    hän Olympon lemmitty on.
    Hän korkeimmat huiput ja syvimmät kuilut näkee,
    tiet kohtalon.
    Ei koskaan, ei koskaan hän ole kuin ovat muut,
     häll' on Fantasian siivet ja yhdeksän muusan suut.

    Ja kun hän liikkuu parvessa elämän lasten,
    kaikk' katsovat, haastavat:
    »Kuin kummalle tuntuukaan, ohi viistää jumalten
                                     siipi
    povet polttavat!
    Ei koskaan, ei koskaan hän ole kuin ovat muut,
    hänen kauttansa laulavat kaikki pyhän Dodonan
                                     puut.

    Ja kun hän poistuu, maan kehä autioituu,
    sydän ihmisen yksin jää;
    se huokaa: »Taas elo nostaa ja laskee laineitansa,
    kuka ymmärtää?»
    Ei koskaan, ei koskaan hän ollut kuin ovat muut!
     Hän kuului sinne, miss' auringot alkaa ja tähdet
                                     ja kuut.


MUISTOLAULU.


    Sun menneeks mainivat, ma sit' en usko.
     Ken eli työssään, eläväksi jää.
    Ain' askeleittes kaiun kuulee kansa
    ja Suomen korpipolut kaikki nää.
    Ja viel' on niinkuin vastaan astuis tiellä
    tuo tuttu hahmo, — viitta, hattu, pää...
    Ma laulan sulle niinkuin ystävälle
     kaipaava sydän hiljaa helkähtää.

    Sa suuren sydämesi vaateen täyttäin
    teit kauneudelle aina kunniaa,
    jot' itse harvoin sait — tai liian myöhään,
    kun poves hehkuvan jo peitti maa.
    Kuin kalliit olivatkaan laulus lunnaat!
    Kirpeimmät nuolet meillä parhain saa.
    Ma laulan sulle, laulutoverille,
    jollaista tääll' en nähnyt kauniimpaa.

    Ma laulan sulle, niinkuin meille haastoi
    muinoisin suven heljä onnenpuu,
    ma laulan sulle, niinkuin talvi-illoin
    meill' loisti kohtalomme kuolon-kuu.
     Ma laulan sulle rajan tuolle puolen
    sen, mit' ei sinne sinkoo ihmissuu,
    kuin ikuisuuden eessä meren laine,
     mi kuultaa tähtiä ja vaientuu.

    Kuin sa, ei rakastanut kenkään meistä,
    maan kuorta tätä sydänkukkivaa,
    kuin sa, ei syössyt siipiratsullansa
    yksikään kauemmaksi taivaan taa.
     Nyt irti elon ikäväst' on henkes,
    min kaipuu kantoi kohti Jumalaa.
    Ma laulan sulle niinkuin pieni peippo
     suur'-tuntemattomalle laulahtaa.


TERVEHDYS TURUN YLIOPISTON VIHKIÄISIIN.


    Turun viiri, yksi, ylväs
     ajantietoon piirtyi niin,
    että jos tuo kaunis kaatuis,
    koko Suomi murtuis, maatuis.
    Valon, tiedon luja pylväs,
     siksi sinut tunnettiin.

    Aura-joen vihryt parras
     kutoo sorjan kirjovyön
    ylles muinaismuisteloista,
    vuosisatain auringoista.
    Tääll' on laulun kanta harras,
     valta vanha aatteen työn.

    Yhä loiskii Auran laineet,
     yhä nousee korkee koi
    yli sukupolvein surun.
    Yli uuden kevät-Turun
    siivittyvät uudet maineet,
     Flooran päivät karkeloi.

    Jälleen kukat nähdä saamme,
     lapset nuoret Apollon.
    Terve lyyraa kantamasta,
    rakkautta antamasta
    sydämelle synnyinmaamme,
     alttarille auringon!

    Terve teille soittamasta
     kanteloa kotoisaa,
    jok' on muita herttaisempi,
    kieltä, joka soi kuin lempi
    himartaissa kullan hasta,
     kesäyötä valkeaa.

    Terve kuulemasta tuota
     kotikuusen huminaa,
    palvomasta pyhää puuta,
    soutamasta Auran suuta,
    valon suuren valtavuota,
     joka vierii aikain taa!

    Viekää kansa onnen teille!
     Teill' on käsky ylhäinen:
    tehdä rinnat rikkahiksi,
    Suomellemme sykkiviksi!
    Terve hengen sankareille
     seppelpäille keväimen!




SISAR VIRSI,

Suomen naisten päiville 5.III.1927.


    Varhain mainittu on maassa
    naisen hellyys, miehen voima,
    myöhään oivallettu onni
     yhteistunnon aateloima.

    Myöhään vapahdettu vasta
    vaimo vangin karsinasta
    kaitsemahan kalliimpata.
    osan saamaan olevasta.

    Siitä tiedon maailmalle
    saattoi Suomen syrjäissoppi.
    Teot tehtiin, työssä nähtiin
    suuri oikeudenoppi.

    Nähtiin täällä vertaisina
    eessä lain työ miehen, naisen,
    molemmilla vastuu vankka
    ihmisen ja kansalaisen.

    Oomme olleet lumiaura
    kansakuntain talvimailla.
    Viel' on kesä kerkeemättä,
    virvet vienot kukkaa vailla.

    Retki pitkä, vuodet raskaat.
    Kauan kestää kova kirsi.
    Sentään nyt jo taivahille
    soikoon uljas sisarvirsi!

    Naiset vapaat, orjat ennen,
    kaikki lyökööt käden käteen,
    kaikki tuokoot tullessansa
    tupaan tummaan päivänsäteen!

    Joka aamu heljemmäksi
    saattakohon pirtin sumeen,
    joka säen sokealta
    pudottakoon silmän lumeen!

    Valta viisauden vielä
    maailman laupiaamman laatii,
    mutta joka voitonseppel
    uudet uhrisuitsut vaatii.

    Vaatii soihdut hengen kirkkaan,
    vaatii uskon, tunnon vakaan,
    jot' ei suista pettymykset,
    jot' ei peitä kuolemakaan.

    Tiedämmehän, tunnemmehan:
    käymme kohti aikaa uutta,
    käymme kohti ihmisyyden
    valoisampaa vastaisuutta.

    Oomme rakkauden kansaa,
    lapsi alla sydän-alan;
    aavistamme aikain salan,
    voimme tehdä sisarvalan:

    Kaipaa talo ihmiskunnan
    naisen syöntä, naisen kättä.
    Ei jää uran-uurtajien
    pyhä kynnös kylvämättä.

    Ei jää koskaan Suomen kodin
    kultalanka kehrääjättä.
    Paljon täällä työtä tehtiin,
     enemmän on tekemättä!





CREDO

quia absurdum est.




CREDO.


    Ei mikään haivu hukkaan,
    mi tehtiin, kärsittiin,
    mi vaipui elon virtaan
    tai särkyi säveliin:
     sen _täytyi_ olla niin.

    Ei turhaa tummat päivät,
    ei kerkein kesän sää,
    ei suotta surut rinnan,
    ikuinen kaipuu tää:
    kaikk', kaikki tänne jää.

    Jok' uni, mi ol' unta,
    jok' aatos armainen,
    mi salaa kirjoitettiin
    vain lehtiin sydämen,
     on työtä jumalten.

    Ja kerran aikain päästä,
    kun hetki ennättää,
    ne luovat uutta unta
    ja uutta elämää.
     Kaikk', kaikki tänne jää.




LAULAJA.


    He luulevat, että ma laulan.
    Siin' erehdyttiin.
     En laula, en mitään ma sano,
    olen mykempi mykkää kalaa.
    Sain vain tahdon tavata
    lapsen lailla
    Yli-taattomme käsialaa.
     Niin se on, veljeni, niin.

    Sain vain käden ja kaulan,
     sain vain kielen ja huulet,
    joilla on ikuinen jano
    ihmisten tulkiksi tulla.
    Muuta ei mulla.
     Sain vain tyhjän sielun,
    mi heitettiin elämän eteen
    syöksymään syöveritse,
    kestämään kaikki kohtalon ärjyt ja tuulet.
    Ja sanat, jotka kirjoitin veteen,
     ne kirjoitti elämä itse.




TAHTO.


    Tahtoisin tehdä
     syntiä, paljon syntiä
    tullakseni ihmisyyden kautta
    pyhimykseksi.
    Tahtoisin kantaa
    maailman vääryyden kuorman
     tullakseni marttyyriuden kautta
    sankariksi
    itseni tähden,
    muiden tähden,
    puolesta kaikkien,
     joissa Jumalan henki elää.




MAAILMAN MERI.


    Ma rannalla viivyn ja katson:
    meri musta on niinkuin yö.
    Ja ikuisen kurjuuden aallot
     lianvihreät vastaani lyö.

    Miks värjyn ja varron ja viivyn,
    miks heity en hetteeseen?
    Nuo kuohut ne tuutisi munkin
    utuhallavaan turtuuteen.

    Miks kuolon kuiluhun katson,
    miks käännä en silmiä pois?
    Tuoll' ylhäällä taivaan rauha
    ja valkeat tähdet ois.

    En taivaan tähtihin kuulu,
    en kuiluun myllertävään;
    ma maan olen värjyvä ruoko,
    ja siksi ma rannalle jään.

    Sa ääretön taivahan tarha,
    niin puhdas ja ylhäinen,
    sydänkuormaksi tunnen sun katsees
    niin vierovan kaukaisen!

    Sa rajaton kurjuuden ryöppy,
    omantuntoni tuskana lyöt,
    ma syykseni tunnen kaikki
    sun riehujes rikostyöt!

    Kun ei ole valtaa mulla
    sylis ahmiva asettaa,
    niin että kuin kalvosta tähtein
    näkis kasvonsa kotini maa...

    Kun ei ole voimaa mulla
    alas kutsua kirkkahat kuut
    ja sfäärien soittoon liittää
    surun, kuoleman sulkemat suut...

    Ma uudet maat sekä taivaat,
    yön, päivän yhtenä nään;
    kunis onni se oma on kaikkein,
    sinis veljeini vierelle jään.

    Ma rannalla viivyn ja kärsin,
    pelastusta viel' löydä ma en.
    Tihut tuntoa vastaan lyövät
     elon aaltojen miljoonien.




HYVÄ PIETARI JA MINÄ.


    Kun kohta ollaan oudon ovella
     ja Pietari mun passiani kysyy
    ja päätään puistaa: »Lienet suuri kelmi;
    sult' talo tää kait suljettuna pysyy,
    mut jos lie sulla joku tunteen helmi
     minulle antaa, voisin harkita...»

    niin vastaan hälle: »Pois oon jakanut
     elämän tiellä helmet kirkastuksen,
    mut kaiken tunsin, min voi ihmisrinta,
    ilon ja murheen, uhman, talttumuksen,
    se Herran puuta oli palavinta.
     Nyt on sen tuhka tuuliin varissut.»

    Korvaansa kynsii hyvä Pietari:
     »Herramme lapsista siis lienet tuhmin
    ja synkeällä näyttää retkes pää nyt,
    kun tuntees tuuliin tuhlannut oot uhmin,
    mut jos ois joku tiedon pisar jäänyt
     sinulle sentään, ois se mieleeni...»

    Ma vastaan: »Suistot elon virtojen
     ma luotasin ja luin pohjimmitse.
    Mut kunis sieluun karttui synty syvin,
    ma sinis nöyremmäksi kävin itse.
    Täydesti elin, huonosti ja hyvin,
     sen tiedän vain ma, mitään muuta en.»

    Hymyilee vaiti vanha vartija,
     mi ajast' aikaan kysellyt on noita
    maan tuomisia niinkuin juomarahaa,
    helyjä tunteen, tiedon pisaroita,
    joit' ei hän pyydä: kamaa halpaa, pahaa...
     Hymyilee hyvä taivaan portilla...




YÖN ENKELI.


    Äärillä elon myrskyävän rannan
    on kotini.
     Maapallon kohtalon siipeini alla kannan
    ja sitä suojaan niinkuin äiti lastaan,
    vaikk' äidin nimeä saa koskaan en,
    ma tiedän sen.
     Ma yksin olen koko maailmaa vastaan.

    Syleilen käden kahden valtamerta,
    mi syöksyy päin,
    ja sormin vapisevin kätken syyn ja nuhteen
    yöss' eläjäin.
     Mut sarastaissa kerran aamupuhteen,
    välähteen väkevämmän tulta, verta,
    ma äiti nimetön
    kaikk' kokoon kannan teidät sylissäin
     säteiksi Jumalani pyhätön.

    Ma teidät kaikki lapsikseni sain,
    te ihmiset;
    tähtenne teidän särjen taulut lain
    eess' syyttäjäin
    ja evankeliumiksi muutan tuskat tuhannet,
    — ma sydämeenne näin. —
    Ma teistä taistelen kuin emo kalleimmastaan
    ja teistä eessä taivaan Luojan vastaan.

    Ma lepoon laulan sen, ken itkee ikävissään.
    Rataanne rakastan.
     Oon lohtu kauneuteen kaipaavan
    ja toivo tulevan,
    jot' ei viel' ole, viel' ei näy missään.
     Niin tyhjää työnne on,
    te lapset inehmon,
    mut kärsimyst' on täynnä tyhjyytenne
    ja paremmasta enne.

    Ja kerran valmis on tää vaippa kultakuteen,
    jot' ihanteista, uskost' ihmisten
    ma kehräilen
    yön enkeli.
     Ja silloin täytetty mun työni on
    ja maailman kohtalon.
     Taas tarttuu suitsiin säderatsuni,
    käyn lentämään
    tähdestä toiseen hätää välkkävään
     ja haihdun unelmana valkeuteen...




HARTAUS.


    Enemmän kuin vettä ja leipää
    ma isoan ja janoan sinua, Jumala.
    Olen nääntyä janoon ja nälkään,
     kun olet niin kaukana.

    Mut kuvia silmähän sataa,
    jotka hengen hiipuvan polttoa viihdyttää,
    ja sieluhun kantaa sävel,
    mi soimahan jää:

    On talvinen taival pitkä,
    ja sentään me elämme lämmöstä, valosta;
    on yllämme yössäkin aina
    elon luoja ja antaja.

    On pilvissä, usvissa voima,
    on aurinko, kaikenvoittaja, -kantaja,
    valonlähteen rajaton syli,
    josta pirskahdin pisara.

    Mitä siitä, jos ylhäisin Totuus
    niin onkin yksin, korkeella, kaukana,
    kun Sinussa me elämme ja liikumme,
    sa elävä Jumala!

    Mitä siitä, jos auringosta
    alas syöstyt me oomme varjojen karkeloon,
    kun kasvomme aina vain ovat
     päin käännetyt aurinkoon!




MYSTEERI.


    Näen unta valvehilla,
    unessani valvon rukka.
    Siinä auringon ajatus,
    siinä kuura kuutamonkin,
    siinä mysteeri elämän,
     elon onni, onnen hukka.

    Taida en tajuta kieltä,
    mitä Korkeat puhuvat,
    mitä Vallat kirjoittavat
    kirjahan poloisen sielun,
    jok' on auringon asunto,
     jok' on kuun ja kuolon kukka.




SOKEITA.


    Ah sokeita me kaikki, kaikki oomme,
    maan vaeltajat!
    Vain äänet tunkee kovaan kohtaloomme,
     nuo ihanat.

    Ne kertoo kevään suuren kukinnasta
    meit' oottavan,
    ne meitä taluttaa kuin pientä lasta
    luo Jumalan.

    Ah kaikki käymme lume silmillämme
    me ihmiset!
    Kuin varjo, verho tään on elämämme
    yöt tuhannet,

    sen harhat, erheet, uskon unikuvat,
    jok' askele...
    Vast' Ijäiseen kun sielut avautuvat,
     me näemme...




ENNEN — NYT —


    Ennen,
    kun kohtasin ihmisen oudon tai oman
    ma mietin:
    nään itsellein ijäti vieraan,
    on välillä kuilu...
    Nyt:
    nään sieluni vaellustiellä,
     se on minä itse.

    Ennen,
    kun etäiseen katsoin taivahan tähteen,
    ma tunsin:
    se kaiken on turhuuden tunnus,
    maan matojen pilkka...
    Nyt:
    se odottavainen on akkuna,
    se on minun kotini.

    Ennen,
    kun iltaisin levolle laskin
    tomukuormani viereen,
    ma uskoin:
    ma nukun ja kohta nään unta...
    Nyt:
    taas valvon sytytetyin lampuin
     ja varron ylkää...




VALKEAT KYYHKYT.

Helluntai-tunnelma.


    Valkeat kyyhkyt, viestit ylhät,
    siipenne välkkyvät levittäkää.
    Väistyvät jääsydän-peikot jylhät,
     kun ilolaulunne helkähtää.

    Hengen pyhän lempeät kyyhkyt,
    saapukaa satuna helluntain,
    lientäkää murheen ja tuskien nyyhkyt,
    soittakaa kelloja unelmain!

    Onnen kutsuna, ihmeenä tulkaa
    kutreille kauniin, kukkivan maan,
    näyttäkää hopeista, hohtavaa sulkaa,
    tietä päivähän laupeampaan!

    Puhukaa suulla suuremmalla,
    virttä Taattonne virittäkää,
    joka on tummille tähtien alla
    kirkkaampi kirkkojen kynttilää!

    Taitaa jo leuto läntinen tuulla,
    liemme jo heimoa helluntain.
    Haastamme halumme Jumalan suulla,
     kielellä kyyhkyjen valkeain...




VAPAUDEN VUOKSI.


    Kun myrskysin,
    kun henkeni kapinoi ja uhmasi ja pettyi,
    kun sielu poti haavojaan ja silmäkulma vettyi
    ja elonhetket ryöpyten ja raueten juoksi,
     se kaikk' oli vapauden, vapauden vuoksi.

    Kun armastin,
    kun sydän paloi, hehkui ja — lemmestänsä luopui,
    kun jumalien nektarista hulluksi se juopui,
    kun levon sijaan valitsin ma vaivan ja taiston,
    se kaikk' oli käskystä vapauden vaiston.

    Kun hiljenin,
    vierryt en enää sotavankkurin mukaan,
    yksin olin niin, ettei tuntenut kukaan,
    ei kenkään käteen käynyt, ei pyytänyt luoksi,
    se kaikk' oli vapauden, vapauden vuoksi.

    Kun etäännyin
    rinnalla öisen ritarin rämettä upottavaa,
    joss' sumu, liete kulkijalle salahaudat avaa
    ja joka surun sulhoille saa kadotuksen suoksi,
    se kaikk' oli vapauden, vapauden vuoksi.

    Kun raskain syin
    ja harteilla kantamus oma sekä muiden
    taas korkeuteen katseen loin, ohitse onnen puiden,
    ja vasamoiden viuhuessa vaelsin vailla soimaa,
    ma siitä kiitän vapauden valkeaa voimaa.

    Kun ihmistyin...
    kalliit mulle elämän on kasvot moninaiset,
    kirvelevät kipunat ja pienet pisaraiset,
    itse olen tullut meren pisaraksi tuoksi.
     Se kaikki on vapauden, vapauden vuoksi!




HILJAISUUS.


    Hengen pelto,
    salainen kylvön sarka,
    niin hedelmällinen kuin muta Niilin.
    Luomispätsi,
    kuumuutta mykkää täynnä,
     vartoova luojaa vapisevin hiilin.

    Hiljaisuus arka,
    maa laulun, runouden
    ja keinuttuja korkeen tähkävanan.
    Näkyjen mahti,
    mi kerran voittaa, muuttaa
     tekojen myrskyks unelmoivan sanan.




MATKALLA.


    Yksin en oo yksinäinen,
    olen yksi miljoonista;
    näen entispolven silmät,
     tunnen riemun tulevista.

    Ehk' on eri riennon tahti,
    yksi ensin, toinen sitten;
    sama eessä juoksun määrä
    kuollehitten, elävitten.

    On kuin joku kaunis tähti
    matkaa ohjais okahista...
    Yksin en oo yksinäinen,
     olen yksi miljoonista.




HOUKOT.


    Mitä siitä, jos liemmekin houkot,
    jos lyö meitä laumat ja joukot,
    kun emme me mammonan orjiksi saa,
    ei saalista sormemme rihkamaa,
     joka täyttää sopet ja loukot!

    Vain se, mik' ei ole, se on!
    Sana tuttu ja tuntematon
    tuo tunnus on rientäjäin rauhattomain.
    Siit' usko sai uoman ja tuntomme lain
    ja retkemme laulelon.

    Kun siipeimme iskut kaikaa,
    me emme nää paikkaa, ei aikaa.
    Ja vaikk' osuu rintaamme nuolenpää,
    sen kaipuumme kiihkeä kilpistää,
    ja riemumme ilmassa kaikaa!

    Monen turmion Turso jo vei,
    monen tempasi Lorelei...
    Tuhat elämää tuhlata näin ne voi,
    jotka Herramme huomisen urhoiksi loi,
    vaan taipua, tinkiä ei!

    Paras sittenkin säilyy meistä
    pois kaikkemme liekehtineistä.
    Kun tulta lyö ylhäisten ilmojen sää,
    muu murtuva on, vain kauneus jää.
     Vielä mainitaan houkkojen teistä!




SUVI-ILTA.


    Suloinen, vieno Suomen suvi-ilta,
    sun kauttas tunnen, ett' on synnyinmaa
     ikuinen armo, lahja jumalilta.

    Siunattu ollos metsäin tyyni syvyys,
    mi äidin lailla huntuus peitit mun,
    kun enin tarpeen oli hellyys, hyvyys.

    Ja ylistetty ollos vetten kaari,
    mi kultaa kuun ja päivän kuvastit,
    kun aita uppos multa onnen saari.

    Oi hämäryyttä, vilpoisuutta ehtoon,
    kuin turvallisesti se tuudittaa
    pois elon helteen alta Tuonen lehtoon!

    Hiljainen, harras Suomen suvi-ilta,
    sun varjoos sammua ma halajan
     kuin aurinko, mi vaipuu taivahilta.

KELTALYHTY


Helisen, helisen
myötä ilman tuulien,
tuuliharppu-sielujen.

Valaisen, valaisen
iltaa iloliekkien,
kirmaa ilokeijujen.

Kuuntelen, kuuntelen
nyyhkytystä sydänten,
katkenneiden hermojen.

Katselen, katselen
pisarointaa hetkien
ikuisuuden merehen.




LAVEA TIE


Taukoomatta saatto seppelpäinen
tästä rientää soiton tahtiin pikaan,
thyrsus-sauvoin, jumalien lailla,
niinkuin kuolemaa ei olisikaan.

Tuonne sortuu ne kuin vierinkivet,
sielut raskaat, liepehiltä hälyn
maantien viereen salakuorminensa
pettäminä sydämen ja älyn.

Hetken sinkoo leikin sininuoli,
palaa taideteon taivaankaari.
Ihmisrinta himoaa ja hiiltyy,
katoaa kuin kangastava saari.




KADUN KAUNOTTARET


Silmät lipuu, lanteet notkaa,
pitsihelmat vilkkaa.
— Katsos naista, katulotkaa!
silmät vastaan pilkkaa.

Lakkaamatta samaa rataa
tanssi kahden koron...
Painuu yö ja sumu sataa,
kastaa katuporon.

Tarttuu hyhmä punaan huulten,
loka jalkapariin,
käyvät käsivarret tuulten
kadun kaunottariin.

Nyyhkii tuska maailmanrannan,
laulaa rannan loka,
painaa kirot pitkän pannan,
tuntuu tunnon oka.

Livettääpi liukas katu.
Kaatui kuka kaatui!
Synkkä laulu, vanha satu:
korvat sille paatui.




KUOLLUT HETKI


Yli puiden latvain
ja kattojen kaukaisten
pois käy yövartija kuu.

On kuollut hetki.
Yötuikkujen luomet
kiinn' ummistuu.

Sarasteen sormi
talorivien ruutuja hipsii
hereilleen.
Sumuniljakkaina
kuin satimess' aaveet
ne katsovat taivaaseen.

Ui kelmeä kuura
sinivehreenä Lethenä huuhtoin
parmaita maan.
Yön hiilitytti,
jäätähtien prinsessa,
on arkussaan.




SINILYHTY


Harsolla surun mun silmäni soasta
ryövärit taisi,
etten ma ryöväriteittensä loasta
tietoa saisi.

Kuulen: he vierivät verisestä sodasta
ratsain ja jalan...
Kuiskasi kuu mulle kurjuuden kodasta
kauhean salan.

Siedä en, vaikk' olen vanki ja sokea,
valheen paulaa.
Laulan, kuin vierressä Tuonelan jokea
lastuset laulaa.




DUETTO


Ei hiiskahdusta.
Ei jyrinää rattaan,
ei koira hauku.
Maa tuutii lastaan.

Mut äkist' aivan
soi lapsen itku
kuin kissan nauku
läpi nukkuvan talon;
ja siihen vastaan
soi kissan nauku
kuin lapsen itku
vesikourulta katon.

Näin tahtomattaan
tajuton vaiva,
tajuton pyyde
yön soinnuks yhtyy.

Synkeiden mahtein
kodikas kilta!
Se turvan tunnon
tuo ainoastaan...
Vie mörköpelon
havahtuvilta
tää taukoomaton
duetto elon!




PANTTERI


Kuu kattojen harjoilla kimmeltää.
Yön hermot on seittiä lukin.
Himon pantteri nälkähän havahtuu
ja hiipii silkkisin sukin...

Kuu kattojen harjoilla kimmeltää.
Nyt aika on saalin-ajon.
Lyö silmien hiilet vastakkain
polun hiekalle heittäen kajon.

Kuu kattojen harjoilla kimmeltää.
Tuli silmien veitsenä viiltyy
läpi seinän, kammioon hulmahtaa,
ja valkeat linnat hiiltyy.




KIROTTU KYLÄ


Kajahtaa kauas kalske vasaroiden,
joit' oman onnen sepät heiluttaa.
Maa versoo, lahjoin lepytettiin maa
ja verin pestiin posket omenoiden.

Mut kaikk' on tyhjää virvaa päällä soiden,
suonsilmään sairaaseen kaikk' katoaa.
Tääll onni kaunein madonsyömän saa
ja murtuu vastus sotahaarniskoiden.

Kaikk' kimallust' on kuolleen kultakalan.
Ma yksin sortumistas soimaan jään
ja kerran julki saatan muistos salan:

tarinan kohtalosta kansan tään,
mi potkupalloksensa syöksi pään
ja sydämeensä päästi väärän valan.




NOITA-SABBATTI


Inferno kiehuu,
uumenet luonnon
loimuaa, riehuu,
rikkiä, tuhkaa
tupruaa, sataa.
Miljoona noitaa
kattilaa hoitaa,
Helvetin pataa.

»Häijy on kaunis,
kaunis on häijy!»
Soi punanauru
raivotartahti
henkien raakain.
Käy salaväijy,
lahjonta heikkoin,
väärennys vaakain.
Äijän on äimeet
peijahat peikkoin,
herkkuna veikkoin,
raadeltu liha,
valhe ja viha!

Noitien jalkaa
karkelo nostaa.
Raivotar-ruojain,
hurmehen-juojain
yltyvi piirin
vinkuna vinha:
»Ihminen inha
tahtovi nousta
alusta alkaa.
Kirous hälle!
Kuolema päivään
kerkeävälle!
Alas! Alas!
Alkuyön kaaos
helmaamme palas!»

Inferno kiehuu,
uumenet luonnon
loimuaa, riehuu,
rikkiä, tuhkaa
tupruaa, sataa.
Miljoona noitaa
kattilaa hoitaa,
Helvetin pataa!




RAIVOLYHTY


Yön rajattomat vallat vapisee
raivosta, riemusta, ma mistä tiedän,
silvottu siru, mikä olenkin!
Mut särkyneisyyteni hyvin siedän.
On toista noiden, tuon, kuin sanoisin...?
Hahaa! Min tehdä aiot, pian tee,
sa epätoivon orja, ihminen!
Miks askeleilles pohjaa haparoit
niin suotta kauan, yhtä hyvin voit
mun käyrään pylvääseeni päättää sen!
Koht' elo lipsahtaa! Väsynyt
ma olen valaisemaan vaellustasi,
rutsaista ruumisparkaas: miestä lasi
kädessä räyhääväistä, hemppu-naista,
mi tarjoo kauneuttaan katoovaista
eniten tarjoovalle. Hahaa, hahaa!
Ma huuhkaja oon riettaan kuolinvuoteen,
ma karjun esiin horkat kaakon, luoteen!
On myrsky-yö. Kaikk' ukset ulvahtaa.
Kas, mykkyyteni salpa irtauu,
ma mukaan ulvon, kuin ois mulla suu:
hahaa, hohoo, huii hiuu, huhuu!
En loista, mut lien soma hirsipuu!




VIHERIÄVILKKU


Tuijotan, tuijotan tuntehitta
sakeaan syksyn sumuun...
Kaikki ne jäljettä vaipuvat sinne,
hukkuvat hetken humuun.

Kantelen, kantelen silmissäni
kuvia kalman ja kauhun.
Vonkuvi lasinen kupuni yössä
ylitse aaltojen pauhun.

Lepatan, lepatan aatosta vailla
majakkavilkkuna meren.
Uittelen ulapan viileään rauhaan
kuohuja kiihkeän veren.




SAMMUTTAJA


— Ken oot yössä houre-haamu:
niinkuin varjo seuraat?
— Tänä yönä isketähän
unten uhriteuraat.

— Ken oot, kumma kuvajainen:
astut tahtiin samaan?
— Olen tielles lähetetty
lyhdyt sammuttamaan.

— Välkän tulta väkevämpää
kuin on valta aaveen.
— Järjelläsi saat sa maksaa
joka korskan haaveen.

— Aarre mull' on ikuisempi
murentuvaa multaa.
— Aivos aarteet Herran eessä
hetken kissankultaa.

— Missä lienen? Nää en mitään.
Keinuu polku suora...!
— Keinuu aivokammioissas
viime lyhtys nuora.

Heitin irti, vaikk' ol' lanka
temmaistu jo käteen.
Käskyn sain ma: sekunniksi
säästää viime säteen.




ÄYRÄÄLLÄ


Yöt' en enää toista kestä!
Syvyys tyyni,
tiedät syyni:
säikeet poikki sydämestä!

Mustan virran viekas valta,
nukuttava,
hukuttava,
kumpi väistyy kumman alta?

Mustan virran viekas loihtu,
huuteleva,
suuteleva.
Herra, heitä yöhön soihtu!

Tuli, tähti, merkki pieni,
että olet,
että elät,
taikka tähän päättyy tieni!




PUNALYHTY


Hätäläppänä lyön
ma kupuhun aution, kumean yön.
Maapallo on tää
vain haaksihylky, mi häviää.

Hätämerkki ma oon.
Rata rikki on! Jumala armahtakoon!
Elo elkeineen
juna päätön on, syöksyvä syvyyteen!




PALAVA PUU




TULEEN HEITETTY


Voi minua!
Ma palan, hehkun, hiillyn,
tukehdun tuleen! Liekit arinalla
kuin käärmeen kielet hipoo, pistää, polttaa
tuskalla ennen tuntemattomalla.
Tää kuolemaa on, nyt ma tiedän sen.
Oi, miks' en saanut kuolla korpehen,
lymytä ryteikköhön sammal päällä
tai järveen tuupertua ukkossäällä,
siin' uida, vettyä kuin ruhot monet
kaltaisteni, joit' ennen kammoksuin,
kun vainaat lehdettömät lahoin luin
aaveina häämöttivät lammen yöstä!
Niin, miks' en veteen, miksi tuleen syöstä
mun täytyi, metsän tumma, vilvas puu!

Ma itken, sihisen, ma räiskyn, parun!
Tää päätös siis ol' onnen suvitarun!
Tätäkö varten säästin valkotuohen,
piiloilin marjatiellä mökin lasta,
ja kielsin ystäväni lampaan, vuohen
mun lehtipukuani raiskaamasta,
ojensin oksat päivään säteilevään
kohdussa korven kohisevan kevään!
Ma petetty! Ken teki mulle tään?
Haa sinäkö, sa häijy hanko-nainen,
mi istut tuossa lapsi rinnoillasi
tuijottain kylmän-kypenöivin silmin
mun tuskaani? Vai etkös? Mitä nään:
sa kyynelöit, on katsees niinkuin lasi!
Niin on kuin sull' ois tuska samanlainen
kuin minulla, sa itket kera mun!
Tuon nähnyt lienen jossain tutun pään...

Siit' on jo aikaa vierryt. Luona takan
kyyröttäväisen kyyssäselän akan,
tuon madonlakin rypyttyneen alta
nyt tunnen tytön kotitanhualta...!
Hyväili mua käsi pienoinen
kuin tuulen henki, siipi perhosen,
suu sulommin kuin leivo liverteli.
Hän jotain korvahani kuiskas silloin
kuin oisin ollut hälle suuri veli...

Nyt kaikki kaukomuistot tulvaa esiin
kankaalta kukkivalta suvi-illoin,
kun päivä laski laulavaisiin vesiin...




IDYLLI


Läpi rantakortteen ja niittyvillan
ja suurien saniaisten
sa samosit,
kuvetta kallion kapusit
kuin ohutnilkkainen kauris
yli neulasmaton,
yli sammalneuleen,
laelle korkean harjun.

Kaikk' kumarsi sulle:
ylpeät kurjenmiekat
ja lempeät linneat
ja valkeat, neitseelliset metsätähdet,
ma kumarsin enin.

Kaikk' uhrasi sulle:
käet kaikki kultia kukkui,
pyhä pihlajapuu
pudotti helmaasi marjainsa purppurasateen,
ma viittani väljän
astinlaudaksi levitin jalkaisi pienten,
nostin viileän viuhkan
leuhkomaan hipiäs lunta
ja kutries kultaa.

Mut sull' oli salaisuus.
Kun käet kukkui,
sa kysyit:
»Montako vuotta saan minä odottaa häntä,
montako vuotta saan minä rakastaa
                             häntä?»

Ja mulle sa kuiskasit:
»Tahdotko, koivuni, kasvaa
onnen orreksi hälle?»
»Kelle?» ma kysyin.
Silloin sa piirsit
lempesi ryöstäjän nimen,
tuon liioin lemmityn nimen,
rintaani syvään.




MUODONVAIHDOS


Lyö tuisku akkunaan. Viluhun kuolet,
sa päivänkukka lauhain laaksojen!
Oi, vaimo, ota poltostani puolet,
sun vuokses hehkun, hiivun riemuiten!
Jo sisällön sain kuolon tuskahan,
nyt uskon: vaikka totuin jänkiin jäisiin,
ma synnyin morsioksi salaman,
ma että kerran tuleen heitettäisiin.

Nyt tahdon palaa, tulla tuhaksi.
Kaikk' elon nesteet suonistani pois
ma antaisin, jos lämmön sulle sois
tää loimoni, sa valju kumppani.
Oi onnen unelmaamme särkynyttä,
mi syntyi öissä leudon kevätsään,
kuss' ennen ylenimme ystävinä.
Ken kurjemp' on nyt, sinä vaiko minä?
Lie mieles valkeempi ei lieden syttä.
Kuink' armahastas jouduit eksymään?

Mies kelmee, musta niinkuin paholainen
sisälle kompuroi ja kiroaa,
vuoteelle rötkähtää ja kivust' ähkää.
Kuin lehti vaimo kalvas vavahtaa:
»Mies parkani, sa taasko, joko taas,
litviikkis viinaan heitit kaikki tyyni?»

Oi ihmistä! Kurjuuden mitta nähkää,
mun heikot, kapinoivat kudossyyni!
Sa muistojeni kenttäin keijukainen,
tuo on hän siis, hän, haavekuninkaas,
jot' uskollisna uotit kesäst' kesään,
nokinen hirviö, mi hoippuu pesään
tuottaakseen tuskaa, itse kärsiäkseen!
Niin häntä vihaan kuin ma sua lemmin.

Sa miilun-musta mies, miss' aikaisemmin
jo hahmos näin? Haa, ma tunnen sunkin!
Minussa kuvaista on vähän kunkin.
Saan kuolinhetkess' aavanäköisyyden,
mun sydämeni sairaat hermosuitsut
kaikkeuden kaukoputkiks kamartuu.
En ole entinen, en aine, puu
ma enää, olen poltto, tuli itse,
liekitsen unhoituksen uumenitse
maapallon sisällä, maapallon päällä.
Minusta orpo osa vain on täällä, muu
                   muualla...

Niin, sinut näinkään missä?
Se jossain oli niinkuin helvetissä
todellakin. Se oisko ollut unta?
Todellisuudesta se todellisin
tuo oli näky; pauke, ryske sen
niin luonnonvoimassansa valtainen
ja vihlova kuin juur' ois kiireimmillään
maailman luomispäivä ollut pisin.

Ma siellä valtaa käytin, säädin lain.
Ja musta mies, mi tuoss' on viimeisillään,
myös oli yksi orjajoukostain.




VALTALAULU


Sirisee sirkkelit,
väkipyörät vonkuu,
puskurit puhkaa,
vikisee vintturit,
rätyporat räiskää,
jytisee juntat,
maasuunit hohkaa.
Tuliputket, tampit,
nostoranat, rattaat,
akselit, raamit,
mutterit, nastat,
muotit ja hormit,
kasarit, sorvit,
survimet, purnut,
letkut ja pumput,
vihloo ja vinkuu,
jymisee, jytkää,
sähisee, sylkee
hikeä, tulta,
hehkusile-siimaa,
meltoa kuonaa.

Savunielut tupruaa,
säenhatut säihkää,
kohisee kourut.
Touvit ja hihnat,
puomit ja vitjat,
pollarit, puoshaat
narisee, kolisee,
litisee, läiskää.
Kiilat ja pihdit,
meisselit, sierat,
kiertimet, koukut,
kammet ja kairat,
järsii ja jyrsii,
kerii ja kehrää,
katkoo ja murtaa,
pistää ja loikkaa,
hyökäsee, hytkii,
laatii ja laastii.

Painakaa paljetta,
mustat miehet,
ontelosilmät,
tahtoni orjat!
Kaivakaa hautaa
haaveenne maata,
luurankolaumat,
elämän narrit!
Isoan, janoan
uhreja uusia
Mammonan myllyyn,
pääoman pätsiin!




MUSTA MIES


Ma orja oon musta vain muodoltain:
lyö vapauslieska mun rinnassain.
Kone kultainen,
raha rautainen!
Sa valtias oot, mut vapaa et,
epäihmistä, Baalia palvelet,
lait luonnon sa muokkaat lännestä itään,
mut ihmisen sielusta tiedä et mitään!

Omaa kuoppaani käsket sä kaivamaan.
Mut sielu, mi syöksyvi haudastaan
on hirmuinen,
ja vauhti sen
niin huima kuin pyörien huimaavien,
tulipurkaus outojen onkalojen.
Sitä vuottaen, kuin pirunpartio parhain
pidän vahtia portilla kuoleman tarhain!




JUOMARIT


Ken tulesta haastoi? Me oomme tulta,
vahingonvalkeita, sanotaan niin
mieliksi teille, joilla on aatteet
maha mahtajan saada ja käskijän vaatteet,
levoss' autuaass' siittää sortuvaa sukua
ja päästä kunniapatsaisiin!
Me puhumme puhki: multa on multa,
ja ruumis on ruumis, siitä ei lukua.
Turhuus on turhuus ja saasta on saasta,
madon ruokaa on kaikki, mi tullut on
                        maasta!

Te näätte, me käymme rääsyissä näissä
ja luulette, että myös sielumme täissä
on niinkuin teidän ja tuhanteen kertaan
maan liejuhun vyölty ja rihkaman
                        mertaan.
Te itkuamme ilkutte »elämän yöksi»,
kun emme voi koukkuhun konnien ryhtyä,
pelionneen, jot' uskotaan »elämän työksi!»
Me kaihdamme aivonne ahkeraa koppaa,
hyvearpajaistenne metallinoppaa,
älynaamiaistenne paperilyhtyä.

Ei houkuta meitä ei lyhty, ei liesi.
Oi ihminen, maantielle hyljätty miesi,
kuink' on hän onnessa kurja ja vapaa!
Pelikaani hän on, mi lemmessään
pois sykkivää syöttävi sydäntään
joka orvolle, jonka hän turulla tapaa!

Yö meidän on hetki. Kun kaupunki musta
piripintaansa myöten on haukotusta
ja tylsyyttä täynnä, me nostamme päämme.
Me kuninkait' oomme, me leikimme lasta,
me tempaamme tapparan taivahasta,
me poimimme tähtiä, Jumalan näämme...!

Ken Jumalan näki, on kuoleman oma.
Elon kankaan ei ainoa sauma, ei loma
hävitykseltä säästy, ei järkemme jänne.
Krematoorissa kauneuspeijaiden palamme,
me siniselle liekille vannomme valamme!
Mi täältä on tullut, jääköhön tänne!

Mut ylpeään kätketty untemme uhkaan,
on Phoinix lintu, mi syntyvi tuhkaan.
Kun raunioin kytevi maallinen majamme,
me tulisilla vaunuilla taivaalle ajamme!
Ken surmaan ei syöksyis' miekkoinen, jolla
on onni kuoleman voittaja olla!




EXCELSIOR


Ylistetty ollos
kirvelevä kirkkaus,
häviön hirmun
ajaton tiima,
hukattu minuus!

Loimuan, hehkun
lämmittääkseni
miljoonia.
Kypeniä kylvän,
tuskaa ja turmaa,
valaistakseni
ihmissieluja
tarkoituksesta elon.

Tätä on elämä:
olla ei kukaan, mikään,
vain elementtien laki,
vain elektroonien
karkelo karehtivainen,
atoomin koteloon
kehrätty ajatus,
mysteeri maailman.
Hävittää, hävitä,
iskeä tulta
kyljestä luonnon kylmän.
Kuoleman äyräät,
katoovan rajat,
eläville näyttää.
Poroksi polttaa,
muuttaa muuksi,
vaivaten vaihtaa
hengeksi aine.
Tuhota itseys,
silta, mi liittää,
silta, mi erottaa
luonnon ja Jumalan.

Ylistetty ollos
kirvelevä kirkkaus,
häviön hirmun
ajaton tiima,
hukattu minuus!




HIILIKUVIA




SPARA

Renessanssi-tarina


»Hei, joutukaatte katsomaan,
kuin noita Sparaa poltetaan!»

Näin huuto kiirii tyhjäss' aamuyössä
laidalla autiolla vanhan Rooman,
miss' synkkäin, laakain talorotteloiden
vain rupisammal-seinät huutoon vastaa.

Anakoreetti Martianus Mykkä
on kolkon tienoon öisten kujien
ainoa kulkija. Hän kiirehtää
sen kivityrmän rauta-aitaa kohti,
miss' Spara, kuulu velhovaimo, vartoo
viimeistä tuomiotaan aamunkoissa.
Hän vartijoille virkkaa: »Kristiveljet,
ma vaiennut oon armon ajast'aikaa
jo viisi neljättä, mut äsken Herra
on kirvoittanut sanan salvan multa.

Tää siunauksess' kypsyttäkää ihme
Jumalan, salpa noidan sopen
avatkaa mulle, jotta kielen kanta
virvonnut haastaa kuoloon kulkijalle
sais armost' taivaan!» Haukottelee
vahdeista toinen, toinen naurahtaa:
»Kuin voikin Herran mies noin olla hölmö
ja tulla turisemaan taivahasta
ämmälle, jok' ei parempata pyydä
kuin päästä Helvettiin ja tuota pikaa
myös sinne passitetaan. Kyllä maarin
sun irroitetun kieles jaaritukset
ei ihmeit' tee. Sa tuosta vakuuden
voit oiti saada!»

                 Liekehtivin silmin
paaspermannolla istuu velhonainen,
huojuttaa ruumistansa, vaikenee.
Myös vaikeneepi Martianus Mykkä.

Saa vihdoin puheenlahjan pyhä mies:

»Et noita ole, annan autuuteni
sen puolesta! Ma yksin tiedän tuon,
salaisuutes... Pikemmin marttyyri
ja hurskas uhri olet, oi Aspara!
Mun tunnetko sa vielä?»

                       Spara nyökkää;
suun viivaan katkeraan käy hymyn kare:

»Äl' anna autuuttasi, Martianus,
mun vuoksein varsinkaan, se tuhmaa ois!
Jos en lie noita, lienen pahempi.
Niin, valkokyyhkyjä on luutanoidat
nuo Helvettihin ratsastavat kaikki
minuhun verraten. Se totta on.
Mun rippi-isäni sa olit muinen
elämän aamunsarasteessa kerran...
Eloni sammuessa ryhtyisitkö
nyt virkaan samaan? Sanon kuitenkin:
paljon, ah, sulta, pater, vaaditaan
rakkautta kristityn ja uskallusta
lainaamaan sielus lokaviemäriksi
mun mustain tihujeni, joiden riena
räikeempi on kuin mitkään rippituolit
on konsaan kuulleet taikka kenkään
ees kuvitella voinut ihminen.»

»Enemmän syytä hartioilles lasket
kuin katumus ja nöyryys kristityn
velvoittaa syntist,» oikoo pyhä mies.
»Mut pateriks mua ällös nimittele,
se arvo muinainen on, joka sopi
nuorelle silloin fariseukselle,
mi kirkoss' Trasteveren pöyhkää kieltä
niin käytti kuin ois kaunopuheest' tehty
tuost' onsikuorisesta ristinpuu,
viis neljätt' ajast'aikaa sitten... Siitä
ma ast' oon vaiennut kuin veden kala
pohjassa lammen.»

                   »Miksi, Martianus?»

»Kun käydä täytyi itse kärsimään
mun ensin, vasta sitten kärsineitä
muit' opastamaan, ensin tulla itse
syyn, synnin tuntoon, vasta sitten
toisille syntein anteeks' antamusta
julistamaan. — Sinua, oi Aspara,
ma tästä kiitän. Niinkuin eilispäivän
ma kaikki muistan: Hyveit' enkelin
ojennusnuoran ankarimman mukaan
kun sulle suosittelin, kostamahan
hyvällä pahan, niinkuin teki Kristus,
sa lausuit: »Sun on helppo, olet pappi,
ja siitä palkan saat, ett' anteeks annat
rikoksia, joit' ovat toiset tehneet,
puolesta outojen, joidenka tuskast'
et tiedä mitään.» — Sanas iski
kuin kirvelevä totuus iskee tunnon,
sit' tuumimahan painuin kohtuun korven.
Mut sentään, sain ma tietää, silloin noudit
mun säädettäin, mi oli Jumalalle,
ei ihmiselle...»

                   Spara hymähtää:
»Niin, menin luostarihin!»

                   »Aivan niin.
Jumalan sijaisena kunnioitit
sa riitamiestäs, miehes murhaajaa
ja omaa raiskaajaasi — paavia.
Niin sääsin sulle, mut se liikaa oli,
nyt myönnän sen, syntiä sovitit
sa, jot'et ollut tehnyt, kumarsit
pääs ylpeen valheen valtaruhtinaalle,
naissyömmes jota käski kammomaan.
Jos tästä piinapenkist', uskon ristilt'
oot paennut, se inhimillist' on.
Mut karannutta nunnaa raaka rahvas
kierosti katsoo, siitä noidan maineen
oot raukka niittänyt. Synniksi Kirkko
myös kovakorvaisuutes laskee, vaikka
se itse vastaas vaikeammin rikkoi.
Eniten rikkonut oon sentään minä,
mi kahlein liikaraskain kammitsoin
sun lapsensielus viattoman silloin.
Sit' anteeks anomaan oon tullut sulta
ja sovittamaan, jos voi sovittaa
elämäll' elämää, mi hukkaan meni.
Sijastas vaikka tulikuoloon käyn mä.
Pakene, lapsi, kaapu ota tää!»

Parahtaa nauruun hulluun vanha Spara:

»Erakko parka, en ma eilinen
laps ole enää. Viisi neljättä
sun vuotta vaietessas vanhenin
myös minä hiukan, opin oudot taiat...
Sen verran velhon vikaa minuss' on,
ett' aina oman tieni Hornaan löydän!
On hetki lyönyt, pater Martianus,
mun tili tehdä kanssa elämän
ja kuoleman. Mut noitaroviolla
ei koskaan soviteta syytä Sparan,
siit' ole varma, siitä pidän huolen
ma itse. Tiedätkö sa, ukko, miksi
minua nimitetään kansan kesken?
Oon »Hauta-Spara.» Tulevaisuuden
lukenut kirjast' olen unisumun
ma kuolinhetket varmat kuoleville.
Ei lemmon lentimiä siihen tarvis,
omalla oveluudell' ansainnut
oon taidon tään: uhrini itse tapoin
hetkellä sovitulla! Mitäs sanot?
Jo kauhistanko sua tarpeheksi?
Nääs, toista sataa olen kuolinpurtta
jo ohjaellut Styxin virtaa alas,
kuink' en ma osais itseäni syöstä!
Vapiset puheenparttani sa julmaa
ja pakanallista tuot' et todeks usko!
Et oitis älyä! Annas kun kerron:
Salaisen _Pyhän Nikolauksen mannan_
ma olen keksijä. Jotakin oppii
myös nunnan puvussa. Sit' uskovaiset
uskonsa vahvistukseks väliin naukkaa
ja pirskailee. _Aqua di Napoli_
taas toisiin tepsii? Kumma sill' on teho:
se surmaa hitaasti, mut varmasti;
iloisen irstauden hupelot
sit' uumiensa rasitukseen ryyppää...
Niin, myrkyttäpä olen. Kuink' en olis',
kun oma myrkytettiin elämäni
jo nuoruudessa perin juurin niin,
siin' että sekos tieto hyvän, pahan,
ja sappi, sisälmykset mustaks kiehui,
mujuksi käärmeen. Muistatko kuink' oli
tapaus julma, josta poltinmerkin
pois lähtemättömän ma sain? Se sattui
Veneziassa, juur' hääyönämme,
kun gondoolissa Benedetton kanssa
me keinuimme kuin sielut autuaat,
ja ylkä morsiolleen lauloi näin:

»Jos kuolen nyt, se, armas, sun on syysi,
suvulle kerro jälkeentulevalle:
hän sortui onnen liikakuorman alle,
kun enemmän kuin pyysi
              sydän sai;
hän yhteen hymyilyysi uppos niin,
ett' oudoks kaikin kävi maailmalle!
Oi kuullos, vesi öisten kanavoiden
solisee tummaan soiden lempi kuin
lepohon rauentuin
meit' Tuonen kehdoss'
unehen tuudittaisi parmahillaan
juur 'onnen tähden ollen korkeimmillaan...»

»Näin lauloi Benedetto lemmestänsä.
Kuul' autuaitten kuiskeen paholainen,
tuo irvinaamar' itse Kristuksen,
mi kätyreineen yössä riistaa vainus
ja iski, niinkuin korppikotka iskee,
kyntensä ihmisonnen apajaan.
Tikarin terään sortui Benedetto.
Kuink' kävi mun, sen kaiken tiedät sa,
sa paimen hyvä, jonka paimensauvaa
ma tuskan raivoss' silloin halveksuin;
lien singonnut ma monta herjan sanaa
suakin vastaan...!»

               »Ei, et mua vastaan,»
vavahtain vastaa paimen harmaahapsi,
»vaan vastaan Herraasi ja Mestaria;
sa kerskuit: »Kärsin niinkuin
               Jeesus Kristus».

»Ja sinä siihen virkoit, hyvin muistan:
»Myös voitko anteeks antaa
               niinkuin Kristus?»
Sa haastoit, niinkuin sopi
               Kirkon miehen,
mi häväistykselt' esivaltaansa
haluaa suojata ja sieluja,
karitsakatrasta tuot' taulapäistä,
min pelastus niin rihmast' ohuesta
kuin pyhyydestä Pyhän Isän riippuu!
Ma tein kuin neuvoit, lähdin luostariin
salaamaan saastaa Pyhän istuimen,
veisaamaan ylistystä Kirkon päälle,
sen lierolle tiara-otsaiselle,
ilveelle ihanimman ihmispedon...
Mut unohtaa en tainnut.... Täällä versoi
rinnassa rikos, rakkaus ja viha...
Elämän hylkimänä Kuoleman
apuriks antauduin... Oh, ruumiita,
kasoittain, röykkiöittäin kaikkialla
ma nään...!»

       Kangertain kieli noidan käy,
suu vaahdos on, ja silmät niinkuin pätsi
palavat tulta tuntemattoman
yön kraatterin, viheräin huulten viiva
kuin vilun haavan lehti vipajaa.

»Jumalan armo olkoon kanssasi,
mun tyttärein, on syntis hirmuinen,
mut edesvastuun vielä ankaramman
asettaa sille, joka sielun raiskaa,
taivasten Herra,» puhuu Martianus.

»Valmistu kuulemahan hirmuisinta!
Tai rukoile, suit' että korvat salpais
Hän, joka mykkyydellä sinut löi
ajoissa estäen näin tulemasta
avuksi sielun yössä harhaa van.»

»Sun yli voimain kävi raiskaajalles
anteeksi antaa!» huokaa rippi-isä.

»Niin yht' en tainnut hälle anteeks
                 antaa:
mun että _hylkäsi_ hän raiskattuaan.
Niin rietas henkensä mun kietoi raukan,
ett' unohdin, ken oli hän ja minä,
ett' unohdin, ett' armaan Benedetton
viel' äsken olin puhdas vihkivaimo.
Niin hurjan lemmenliekin sytti hän
poveeni mun kuin voi vain lempo itse.
Ma häntä lemmin, siks' myös vihasin,
enemmän vielä hempukoita noita,
hopeisin silkkirihmoin vyötettyjä,
joill' oli iltajuhliss' isoisissa
tuon kauniin paholaisen luokse pääsy.
_Aqua di Napolin_ ma keitin heille,
paaville pyhälle taas pyhän mannan,
vihan ja lemmen myrkyll' lääkityn.
En anteeks antaa voinut... enkä ano
ma anteeks-antamusta itsellein,
vain kuolla voin ma... samaten kuin itse
ma tuottanut oon muille kuolemaa...»

Valahtaa kelmeys kuin kalkkivesi
kasvoille Sparan, kurkku korahtaa,
yön suuren varjot ripsillensä hiipii.

»Mua ällös sure, rippi-isä kallis,
nyt olen onnellinen... Minut noutaa
nyt morsiokseen hän, jot' enin lemmin
elossa... Kuolema... Hyvästi jää.»

Ulvahtaa mielipuolen lailla mies,
hän kahden käden kiertää vainajaa,
min värittömät huulet vielä värjyy.
Hän huutaa, syleilee, kuin raivo raastaa,
elämää pakenevaa rukoellen
takaisin palaamaan:

                 »Et saa, et saa
sa kuolla noin, oi, onneton Aspara!
Ma yksin olen syyhys vikapää,
ma yksin olen rietas, valapatto,
himojen lokaviemär, myrkyn syömä.
Sa syntis tunnustit, sait synninpäästön.
Mut kuka antaa enää voi sen mulle,
kun kuolit sinä, jota vastaan rikoin,
ma ulkokultainen ja sala-irstas!
Äh, sua lempinyt ei Benedetto,
tuo liukas kelmi-keikar, luutunlyöjä,
ei lemmensairas pyhä pyövelisi,
mi kuolon enkeliks sun hahmos muutti,
vaan minä, minä yksin sua lemmin!
Sen vuoks sun kahlehdin ma nunnan kaapuun,
eläimen taljoiss' itse lymysin
syvimmän korven kohduss', suulla tulppa,
ma etten haastais sopimattomia
himosta synnillisen sydämeni!

Oi anteeks anna, armas, hurskas uhri
elämän nurjan! Noitajuomas
suo erakolle, jolla erakkuuteen
ei enää ole voimaa. Seurata
sua halaan, minne matkannutkin liet!»

Anakoreetti Martianus Mykkä
noin huutaa, hosuu, kiemuroi kuin mato
paaspermannolla vieress' kuolleen vaimon.

       *     *     *

Jo päivän kehrä kierii korkealla,
ja kansaa tullut on kuin karnevaaliin
luo rovion. Ken uhrata ei mielis
teurasta mieluist' itse Jumalalle,
tään nähdä ruutipesän räjähtävän
taivaalle niinkuin ilotulituksen!

Häilähtää tuuless' sepaleet ja tanut,
kuin markkinoilla säkkipillit piipaa.
Vekarat likakintut häärää, teuhaa
helmoissa nauravaisten rouvasnaisten,
mytyissä sylivauvat tillittelee.

Hivutustaudin syömä räätäli
puuseppää pulleata ärsyttelee
ja riitaa haastaa naapurinsa kanssa,
tää kunnes kiukun vimmass' syöksee päin,
mut säikähtää, kun äkkää sotamiehen,
mi muurin kupehella köllöttäin
sojossa peitsi päivää paistattelee.
Mut mikään häiritse ei hyvää mieltä,
mi väkijoukon rinnass' salaa kehrää
kuin kissan uneljaan ja saalisvarman...
Käy kohaus kuin myrskytuulen tullen
äkisti ihmismeress'; yhteen ääneen
kaikk' kirkuu, tarinoi ja sopottaa:
»On lentänyt jo Hornan tuuttiin noita,
tuiskuttain tulta suustaan, sieraimistaan,
on hourupäiseks tehnyt pyhän miehen,
mi krusifiksin voimall' uhmata
pyys valtaa Helvetin ja paholaisen.
Nyt pahan vallassa hän teutaroi
ja remuaa kuin ruma henki itse.»

Venähtää pitkäks naama nauravaisten
kuin lasten, joilta rikottu on lelu,
kun rummunpäristäjä kuuluttaa:
Jo piru otti noidan sen,
jää näytös kertaan toisehen.




KALPAVELJEKSET

Keskiaikainen ballaadi


Nuo kaunihit kalpaveljekset
oli samaan neitohon syttynehet.
Sydän Signhildin vuoks löi kummankin:
Ujon Perthin ja uljahan Helmuthin.

Tuli Kiusaaja luokse kummankin,
pyhän Perthin ja sankari Helmuthin:
»Mi rakkaampi liekään valloittaa,
sulo Signhildin lempi vai pakanamaa?»

»Puniristin ja valkean viitan vuoks
mun hurmeeni kerran jo hiekkahan juoks,
— noin haastoi Helmuth, — ja vieläkin
ma kassapään kalpahan vaihtaisin!»

Pyhä Perth noin virkki: »En miekan mies
ole konsana ollut, sen Jumala ties,
mut vannoa voin: jos Signhildin saan,
hänen vuokseen ma valloitan pakanamaan!»

Oli immelle sulhot kuin veljeä kaks,
ei kumpaa hän arvannut rakkahammaks.
Miel'lempeä päätti: »Sen kohtalon jaan,
ken lempensä vuoks lyö velhojen maan.»

Pyhä Perth omantunnon vaivoissaan
näin huokaa: »Synkimmän pakanamaan
oman rintani yössä nyt kurja ma nään:
valan _naisen_ vuoks tein Herralle tään:

se ei Herralle kelpaa, en kelvollinen
ole rinnalle Herran ritarien,
en, ennenkuin ensin ma voittajaks saan
oman syntisen rintani pakamaan.»

Osaks Helmuthin jäivät sankarityöt,
hän taisteli päivät ja suuteli yöt!
Oli kalpaveljistä kuuluin hän,
mies miekan ja lemmen leikinnän!

Mut syntinsä vuoks, vuoks Signhildin,
pyhä Perth meni munkiksi luostarihin
rukouksin ja raipoin riuduttamaan
pois maallista lempeä rinnastaan.

Toi Signhildille se kaihoa kaks,
mut Helmuthin ties hän nyt rakkahammaks!
»Sa kuolemaan riensit vuokseni mun,
siks kuolemaan saakka oon morsio sun!»

Hän kauan vartovi kaihoissaan.
Ei sulhoa kuulua kuulukkaan;
lie eksynyt velhojen pauloihin...
Meni luostariin sulo Signhildkin.

Mut Perthin ja nunna Signhildin
sydän sammunut ei syliin luostarin:
he saakka kalpeaan kuolemaan
pois ruoskivat lempeä rinnastaan.




TALAPYA

Intialainen unelma


   Käy ylväs Talapya
   luo vanhan bramiinin
   ja otsansa on raskas
   kuin otsa tunturin,
   mi ehtoon tullen painuu
   Gangeksen aaltoihin.
   Miks tummuit Talapya,
   kuin ehtoo pilvisin?

       *   *   *

       Talapya:

Oi, vanha Vardhamana, mestarini,
mun on kuin pilven itkunraskas olla.
En ole aamuruskos entinen,
ma omaa olemustain epäilen:
minussa osaa onko auringolla
vai maalla? — Niinkuin taatto mulle oot,
oi Vardhamana, hurskas liiatenkin,
juur' hurskautes tekee hulluks mun
ja käskyt oppis, läsnä opitun.
Se niille käy, ne sitä seuratkoot,
joill' yhtään väliä ei kunniastaan!
Oon kuningas! Ja tähän hetkeen hamaan
myös rauhan ruhtinas kuin pyhyys säätää.
Mut kaikkiall' on kansa kansaa vastaan,
lyö Indran liekit ilmankannen halki,
maa järkkyy, julmuus elon lait laatii,
julmuutta elo sankarilta vaatii,
ken maataan, heimoaan käy
                   vapahtamaan.
Gangeksen poikain kovan kohtalon
näät eessäsi. Tää hetki tärkki on,
kulussa aioonein korvaamaton:
ijäksi sortuako sudrain sukuun
vai noustako vapaiden ylhään lukuun?
Oi, aatos tuo mun sydämeni syttää!
Ja säihkyvällä seitsenvaljakolla
ma syöstä tuliliekin keskeen soisin,
mut muisto muusta käden pysähdyttää,
vaikk' kuinka itsellein noin tarinoisin:

Mit' auvoa on ihmishyvyydestä,
kun hyvää yhtään jäljelle ei jää
maailmaan tähän! Ah, en enää kestä
rist'tulta rinnan! Nääs, ma olen yhä
sun oppis orja, vanhus valkopää.
Mut niin on pahaa vastaan hyveet heikot,
mua kaikk' ett' ilkkuvat Asurain veikot.
Ma mielipuoli oonko vaiko pyhä,
maan mato halvin vaiko sankari?
Mun on kuin pilven itkunraskas olla...

       Vardhamana:

Ikuisen Savitarin ihanuus
valaiskoon henkes kuilut, poikani,
elämän pinta sua hämärryttää,
elämän tieto tuskas polton syttää,
on tieto tuskaa...

       Talapya:

                Niin, ja tuskast' tiedon
on kärsineillä kiire, poltto pois,
suloisen sammumisen Nirvanaan!
Tuon tunnen, niin, ja on kuin mulla ois
samaiseen onneen olemattomaan
nyt ensi kerran halu. Tuonen lautta
vaikk' keinuttelis sielun kiertolaista
veen alligaattorein ja liskoin kautta!
Tien lempeys lyhyemmän luopi sinne,
miss' kaikki lakkaa. Muut' ei olevaista
lie sillä arvoa. Oi, Vardhamana,
jos Nirvanahan mua hyvyydellä
sa oisit valmistanut sammumaan,
sun ymmärtäisin, sielunpaimen hellä.
Mut sinä, hurskas harhaoppinen,
sa uskoit tiedon kirkastuksehen,
ikuisen syttymisen Jumalaan!
Ja niin ol' uskonharhas mieluinen
mun sydämellein myös, ma että sen,
ah, arvokkaimmaks katsoin ihmiselle.
Oi, kerronko, mit' usein unelmoin
ma öisin pimennossa palmukeitaan,
kun kansa nukkui muu, vain aavikkoin
ylitse kuu loi hopeehetaleitaan!
Niin, näin ma mietin: jättää tahdon maan
ma kauniimpana kuin sen otin vastaan,
inehmon ylväämpänä muodoltaan
ja sisällöltään, tietäin Jumalastaan
enemmän hiukan kuin jos ollut en
ma oisi koskaan joukoss' ihmisten.
Ylevä haave, vanhus eikö totta?
Ja mieletön! Maa muuttaa taivahaksi!
Maan kansi koskaan näin ei matalaksi
lie käynyt ennen, ihmishenki koskaan
näin astinlaudaks eläinvaistojen!
Oi pettymystäin! Sa mun saatoit tähän
katseeni nostain liian korkealle,
oi Vardhamana, siis suo kärsivähän
rintaani toivon säde, lausu: »Joskaan,
sa, poikani, et näe kirkastusta
maapallon tään, se saapuu sentään kerran;
jos yö nyt yllämme on kuinka musta,
se saapuu!» sano niin!

       Vardhamana:

                   Ei milloinkaan,
poloinen poikani! On luonto maan
lajissaan muuttumaton kuin on laadut
eläinten, joiden kautta matkata
saa sielu; hengen on se majoittaja,
määrätty sille suotu mitta, raja,
mihinkä nousta, mihin laskea.
Vain sielu sen on ikikiertäväinen
halk' avaruuden, tähdest' tähtehen;
kerällään kiitää sielu ihmisen
maailman sieluun yhä kirkkahampaan...
Sydämen sammuvaisen toivoon rampaan
käy sormi Jumalan ja täyttää sen,
mut siellä... täällä ei...

       Talapya:

                 Oi, Vardhamana,
maan kahleet vaikka mua kalvaa, painaa,
niin maata rakastan, on äiti mulle
sen vehmas syli, kaikkeni. Ah, sulle
tohdinko ilmaista ma kurjuuteni:
tään maan ma tunnen kaikki kaikekseni,
amritan nestettä ei suonissani
lie koskaan ollut, ja kun kerran vainaa
ma lien, niin kuollut niinkuin kivi oon...
Tää ajatus, oi taivas paratkoon,
mi sua kauhistaa, mun usein valtaa;
tää salasynti on mun suurimpani:
epäilen sielun kuolemattomuutta.
Jos ihmishyvyyttä jo epäilen,
miks uskoisin ma silloin ikuisuutta
ikuista pahaa! Vanhus, anteeks anna!
Mua auta, saat mun koetukselle panna!
Tai parempi, jos voisit todistaa!
Oi todista, ett' tähdest' tähtehen
vaeltaa sielu vapautuva saa!

       Vardhamana:

Sa sydämestäs toivoisitko sen?

       Talapya:

Ma toivonko? Voittoa taistelun?
Jos Luojan sormi tarttuis toivoon
                     rampaan,
kuin äsken lausuit, koskaan
                     palavampaan
se koskis ei kuin toivohoni mun.
Mut onko Tuonen tuolla puolen rantaa?
Jos on, niin voiko koskaan sinne kantaa,
purs' inehmon? Kas siinä kysymys!

       Vardhamana:

Kysyykö liuta muuttojoutsenten
lähteissä poikki valtamerien,
siintääkö outoin vetten takaa maa
ja tokko siipi hauras kannattaa?
Ne lentää vaistoansa seuraten
ja pety ei. Kuin pettyis sielukaan
kaihossaan kaikkeuden Jumalaan!
Käy rauhaan, poikani, saat uskon uuden.
Ikuisen Savitarin ihanuuden
nään säteilevän tuskastasi tästä:
Mit' en voi minä, ei voi inha maa,
sen oma kaipaukses todistaa.
On sielu luotu koti-ikävästä
ikuisen syttymisen Jumalaan.
Käy, lapsi, kaipaustas jatkamaan!

      *   *   *

   Käy hiljaa Talapya
   kuninkaan kartanoon,
   luo solisevain vetten
   ja palmuviidakkoon.
   »Vain ikuisuuden silta,
   vain kaipaus ma oon!»
   hän huokaa, päänsä painaa
   kaihoisaan haaveiloon.




SPLEEN




TERHENLEIKKI


Oi retkeämme yössä harhaavaa!
Unehen vaipua, unesta nousta
ja unta muistella tai toivottaa
sit' tulevaksi, siin' on ihmisosa,
polvesta polveen yhä uusiintuva.
Halk' usvan aamu iltaa tavoittaa.
Niin elo kaikkinensa katoaa
kuin tyhjä terhen, hullu hourekuva.

Lyö lumilaine halki kevätsään.
Ol' ennen onni elää turhan vuoksi
ja tyhjää kurkoittaa, nyt ikävään
ja yrmyyn saa mun ilma, maa ja taivas
ja yö ja päivä, eljet veen ja jään,
tää elon terhenleikki aina sama,
tää sielun kaipuu irti itsestään,
tää uni ikuisemman rauentama.




JÄINEN MAA


Kun marto maaliskuinen
maan yllä soittelee,
niin sydän tuiretuinen
kaihoonsa raukenee.

Taa hankein, sinivetten,
pois taivaanrannan taa!
Niin kauas, koskaan etten
tään helmaan enää saa.

tään kalsan maan, mi hyytää
jääks' ihmiskohtalon!
Näin sydän parka pyytää,
onnelleen uskoton.

Sa inha maa, sa suurin
lahjoista jumalten!
Oon orjas sydänjuurin,
ah, elinkautinen!




SUURET SANAT


Totuus, oikeus ja vapaus,
hyvyys, kauneus ja rakkaus,
nää aatokset kun ihmisparka keksi,
hän silloin itsensä loi ihmiseksi!
Mut unessansa vain! Ja herättyään siitä
hän enää muistanut ei uniansa niitä.
Pois hukkuneet nuo oli onnen häivät,
vain suuret sanat huulillensa jäivät!




ELÄMÄN EEPOS


Hipas nuoli Sallimuksen
kättä purjehtijan nuoren,
rikkoi venhon valkokuoren
kesken kilpapurjehduksen.

Satutettu maan ja taivaan
manas polttehensa vaivaan,
ryöppys tuska niinkuin koski,
kyynelvuona virtas poski.

Karttui kovaa toisen verran.
Taistelussa toisen kerran
Tuima tarttui marhamintaan
sotaorhin, — syvään rintaan
kalpa painui kahvaan saakka...

Tunnottomaks tuskan taakka
uhrin hartioilla suli.
Sanattomaks sairas tuli.

Valita ei huulet vakaan.
Tyyni rinta
niinkuin pinta,
eikä silmään
nouse kyynel ainoakaan.




SUON HETE


Taivasta laakeaa punaviiva kiertää:
hallaa ja suota.
Sais olla usko, mi vuoria viertää
nähdessä tuota!

Päiväsen perholle yö kova kostaa:
suon hete soutaa...
Itse ken itsensä suosta voi nostaa!
Vajota joutaa!




PÄIVÄN RINTEELLÄ


On hepoin lautasilla rasvalammet.
On kulhot kukkuroillaan, sarvaat, sammet
ja lahja-aamit viinitarhojen
saa riemun remuun ihmis-eläimen!

Ma nään: he kaikki viihtyy maassa tässä,
sen nautinnossa mullan-väkevässä.
Ma yksin vain, ah riutumahan jään
maan korkeamman koti-ikävään.

Ja henget hetken pientä sotaa käyvät,
he turhan tuskan vuoksi hämärtäyvät:
kurkoitus vallan, kullan, kunnian
kuin kulo syöksyy halki maailman.

Ma nään: se heille täys' on onnen määrä,
aurinko ajan, mulle yksin väärä,
yön tyhjä vilkkutuli. Elämään
ma muukalaisna muutin, siksi jään.




KUMMITTELIJA


On suruni hedelmätön,
ääretön ja hedelmätön
kuin meren hiekka.
Se painaa kuin erämaa,
tuo risatautinen,
näivettynyt rintalapsi
maaemon sydäntä painaa.
Se on kadottanut ruumiin,
ajan ja paikan rajat,
elämän ääriviivat;
se on kuin rauhaton sielu
kuoleman jälkeen,
utua, sumua,
läpikuultavaa pilveä,
ei mitään
ja sentään jotain,
jonka olemassaoloa
ei voi todistaa,
pimeää ikävää,
taika-uskoa,
joka autioittaa talon,
ruostuttaa kalman kädellä
oven salvat ja saranat
natiseviksi,
silaa seinät ja lattian
kuihtumuksen pölyllä,
kutoo akkunoihin
lukinlanka-uutimet,
tuo pihamaalle pitkän
auringonpimennyksen,
tukehduttaa rikkaruohoon
kukkivat ruusulavat,
uuvuttaa unikkojen valtaan
nousevan elämän laulua
laulavat laihot,
luo kuoleman puutarhan
ympäri lumotun linnan,
vetää, vaivuttaa
varjojen, aaveiden
valtakuntaan...




MYÖHÄINEN ONNETAR




ENSI PEIPPO


Mi soitto päällä kaupungin?
Liverrys peipposen!
Ylitse kivimuurien
ja katu-asfaltin
se soi kuin kutsu keväimen
ikuisiin riemuihin.

Valvatti aamun hattaran
ja metsäin pimennon,
tuoksuista nuoren nurmikon
ja ahdepellavan
sun laulelosi luotu on,
laps laajan taivahan.

Niin saavut pieni peipponen,
vank'akkunamme taa
kuin itse suuri äiti Maa
kerällä kerpojen.
Laulaissas ruusut puhkeaa
puutarhaan sydämen.




IHMEIDEN YÖ


Yö kuultaa ohuin valoin.
Maa uumoaa...
Ma katselen
taa ruudun, jonka siniparketille
on uinahtanut iltaperhonen,
ja haastan sille:
»Kuin voit, kuin voit, noin hiushienoin jaloin
halk' elon vaeltaa?»

Vipeltää virin myötä
tuoss' ahven veen;
kuin patjoillen
se syliin syvyyksien upottavain
käy lepoon kyljelleen...
Ah, miss' on avain
ihmeiden valtakuntaan! Koskaan yötä
tään laista nähnyt en!

Miks, Luoja, luonut olet
mun aineeseen?
sit' enin imehdin.
Kas, yönä tällaisena täytyis voida
veess', ilmass', eetterissä karkeloida.
Tuolt' tahtoisin
ylhält' Uranialta unten solet,
täht'onnen seppeleen!




MYRSKYLINNUT


Suolaisen tuoksun ja pilvet tummat
yöviri aavalta toi.
Myrskylokkien liudat summat
riutoilta soi.

Ulapan aallot korkeina käyden
vaeltavat laulaen pois.
Rotkosta luolamme ahdinkotäyden
päästä jos vois!

Merta ja ilmaa halkovi haaksi
rotumme rohkean tään,
sentään se orjana maatuvi maaksi
tyrmässään.

Sentään se parhaansa painua antaa
kalpeaan katveeseen.
Missä on siipi, mi kahlitun kantaa
vapauteen?

Tiedän ma linnut, jotka ei pelkää,
tottele kahleita maan,
vyöryväin vetten salpaus-selkää,
pahuuttakaan.

Tuuli käy tieltänsä rannattomalta,
raskas on maa.
Miel'kuvain linnut, ahdingon alta
lentohon lehahtakaa!

Myrskyssä myrskylintujen lailla
paikkanne on.
Teille on uskottu kuoleman mailla
henkemme kuolematon!




KUUN SÄDE


Kuun säde tunkee läpi uutimen
ja kuvailee
mun seinälleni laulun hopeisen,
mi vaikenee.

Kuun mykkä säde niinkuin harppu soi
yökeijujen
ja kertoo, mit' ei sanoin kenkään voi,
ah, kaiken sen!

Ja lapsuusnäyt näyttää: virran suun
ja yllä veen
haaveiden venhoset — ja kaiken muun
pois virranneen —

tarujen sinisillat, kirjovyön
ves'kimmelteen,
mi haihtunut on niinkuin kaste yön
maan helteeseen...

Oi onnensäde! Kaikki unhoon jää,
min kovaa koin.
Ma kuiskaan: tää on totta, yksin tää,
mit' unelmoin!




HARMAA LINTU


Välkkyisän pilven vanaa,
sinisess' usvass',
ui pursi purjein harmain
kuin suuri, harmaa lintu,
mi siivin väsynein
pois elämästä liukuu.

Yön untuvainen kuorma,
murheinen ihanuus,
en sulle löydä sanaa.
Noin juuri, armain,
kultaiseen surun sineen
katosi sielujemme
kirjekyyhky...




MYÖHÄINEN ONNETAR


Oi vasta silloin, silloin saapuu hän,
Satujen-tytti, Hyvyys elämän,
ja kantaa vienoon kevätkasteeseen
lapsuuden unelman sammaltuneen,
kun kaikk' on ohi, kaunis elonpuu
jo vanhuuttansa vaipuu, kumartuu.

Oi vasta silloin, silloin saapuu hän,
Tien-opas viisas Kaikkitietävän,
ja näyttää kukkulalta kaihon maan,
jonnekka jalk' ei enää jaksakaan,
kun umpipolut öisen iljanteen
jo taittoi matkamiehen polvilleen.

Oi vasta silloin, silloin saapuu hän,
Lähetti ylimmäisen ystävän
ja häihin kutsu, konsa morsian
jo kuoli lemmen liekkikuoleman
kuin lesket Intian. — Vain laulu tää
myöhäistä Onnetarta tervehtää.




ILTA


Niin tulee tumma ilta
ja aallot viihtyvät,
ja raukkaan sydämeen
kuin lampeen tyveneen
heijastaa taivahilta
yön suuret kynttilät.

Niin sammuu poltto, kaipuu.
Saa siimeen, jota pyys
helmassa heltehen
maan raukee kukkanen.
Pois tuskan hetket haipuu
siivilles, ijäisyys.




ALTTARITAULU


Kultainen kehys loistaa
valossa kruunujen,
kirkkaammin kuva itse,
tuo vanhanaikuinen.
Kuin lapsen silmä taivas
on silkin-sininen
ja punainen kuin hehku
tropiikin ruusujen.

Kuin enkelhunnut hulmuu
yöhattaraiset kuun.
Mut värähdä ei lehti
banaanin, taatelpuun.
Mut värähdä ei pinta
jääjäykän virransuun,
min partahalla seisoo
pien' Prinssi Ristinpuun.

Päin taivaan ruusurantaa,
päin iltaa sinervää,
ja enkelhattaroita
hän hiljaa hymyää.
Kuningas kärsimyksen
tää onko, lapsi tää,
mi kultakehykselleen
herttaasti hymyää?




DE PROFUNDIS


Pisar pienoinen
syliss' synkeyden,
uraani ma vuorehen syön
läpi paasien,
halk' onkalojen,
miljoonien vuosien yön.

Ah, nopsemmin
maan etanakin
kukan lehdellä matkustaa!
Niin verkalleen
minä tietäni teen
kuin tehtiin vuoret ja maa.

Uni tummennon,
laki lakkaamaton,
suru ouruveen suonissa oon,
suru maansydämen,
yht' ijäinen
kuin matka on aurinkoon.




UHRAAJA


— Sa lähdet. Ken lie lumonnut sun
             hetken heitukoista?

— Sua yksin lemmin, koskaan en ma
             lempiä voi toista.

— Sun lyyras mulle vaikenee. Kait
             helkkää kauniimmille?

— On uhriliekki lauluni, se pyytää
             alttarille.

— Kenelle uhris suitsutat, kallista
             kalliimmalle?

— En tiedä: Tuntemattomalle uhraan
             Jumalalle.




HUUTAVAN ÄÄNI


Kuormankantaja oon, arolaiva ja
           kyntöaura aallon,
en kuorma, aarre itse, määrä matkan;
vuorelle kiipijän kaipuu, huokaus
           pohjamulta-laakson,
en päivänrinne-riemu, rusko huippuin.

Vaskinen käärme ma oon, sotahuuto ja
           uhripaasi korven,
en voittojuhla, kutsu eine-kelloin.
Sen, joka saapuva on, nimetön olen
           enne, viejä viestin,
vain arki-airut lummekorva-kansan.

Kuolemankantaja uus, iki-autuas
           uhri-Herra joutuu.
Te ristinpuunne tehkää korkehiksi!
Pitkäisen leimaus lyö, jyly pilvien
           täyttymystä soittaa...
En ollut soitto tuo, vain tahto soida.




HARTAUS


On meri myrskyävä kiiraskuoro
ja ukonliekit kirkon kynttilöinä,
kun rukoukseen Luonnon alttarille
ma vaivun ankeen ahdistuksen öinä.

Oi pilvi, pilvi, sada sieluhuni
ja itke, mit' en itkeä ma voinut!
Oi tuuli, tuuli, soita rinnastani
sen mykkä murhe, jok' ei koskaan soinut!

Mut, päivän sormi, piirrä taivahalle
eloni ihanaiset ilon-aiheet,
nuo vielä suuremmat ja salaisemmat
kuin oli vastoinkäymisten! vaiheet,

niin että kerran kera aurinkoisen
tää ilmankansi hehkuis, helkkäis julki
sen kärsimykseen piilleen syvän onnen,
min sairas ihmisyys kuin helmen sulki!

Oi, Luonto, Luonto, mestarini suuri,
sa, jonk' on sielu ikivirtaa, -tulta,
omakses ota sävel sammuvainen
ja laulu, joka kesken uupuu multa!




KUOLEMAN PUUTARHA




INVOCATIO


Ma kadotin, kun eksyksissä kulin
kaikk' aarteeni. Löys varmaan joku ne
viel' köyhempi, köyhempi kuin miks
                           tulin
ne hukattuain ma. Suon hänelle
perintölippahan, min matkallain
menetin syyttä, ansiotta sain.

Ma ennen ryntäsin, nyt katson taampaa,
kuin rintaan tähtää iskut kohtalon.
Lie nauraa ihmiselle arvokkaampaa
kuin itkeä: se vaikeampaa on!
Niin, voittaja, sun otan vastaan kuin
en voitettu ma oiskaan, hymysuin.

Niin, Kuolo voittaja, sun otan vastaan
kuin vertaisesi voimass' olisin,
kuin köyhyytein ois kuori ainoastaan,
vain naamioitus tarun kalliin,
kuin tallella ois koko nuoruutein
pään timantein, sydämen rubiinein.

On voittaja, ei vihollista mulla.
Kuin käskyläiseen elon riistäjään
ma katson, koska itse tahdoin tulla
ma riistetyksi, näkymättömään
näin saada uskon. Kaikk' on tallella:
käy linnahain, kuningas Kuolema!




NURMI JA NIETOS


Tuhlaajan palaus


Kalvahtuiko jo kanervakankaat
rakkailla rantamailla,
jossa mun murheeni muinoin lauloi
merten aaltojen lailla?

Heittikö härmä jo helmiäisverkon
syvien salmien vesiin,
joista ma muinen kohtalon virret
katselin, kuuntelin esiin?

Saiko jo varhaisen talven mykkyys
lapsuuslehtojen teille,
vaiko ne vielä tanhuja laatii
lehdille kellastuneille?

Vaiko ne valkean mättään jo tarjoo
maailman matkaajalle,
syksyn lehdelle, talven hyylle,
laululle vaientuvalle?




Kyynel


Mun silmähäni kiertyy kyynel
taas verkalleen.
Maailman matkain jälkehen sen luulin
jo ehtyneen.

Nyt salasinetiksi valheriemun
se tipahtaa
ja etsii kera uupunehen sielun
maan helmaa leppoisaa.

Se ota uhriksi, maan povi armas,
pantiksi sen,
mull' että tässä alla sammalen
on lempee vastaanotto rauhanmajaan,
sun syliis, ijäinen!




Orvokki


Sa orvonkukkani, sa siskosein,
min siksi tein, kun etsin silmää
                            tummaa,
min yöhön hukkuis oma tummuutein,
oi siskosein,
miks kuihdut multa pois!
Vaikk' kammioni täyttyis jasmiinein
ja veriruusuin, lumikastanjein,
sun sijas tyhjä ois!

Ei lohduttaa se voi,
jos rotus toistuu terin miljaardein
suv'öissä valoisissa vääräin alla,
jos oudot kaltaisesi tummat tuoksuu
jossakin joskus, outoin akkunalla,
kun sa, min taivas yksin mulle loi,
sa ainukainen, auvo sydämein,
mi kuollessaskin kulta-unelmat
suot perinnöks ja huulin himmennein
mua vielä siunaat, koskaan enää et
luo auki silmääs, ijäks sammuivat
sametti-sielus sanat salaiset.

Oi sydän-ystäväin, oi siskosein,
me orpotaimet elon ansar-katon
loukossa piileväiset, kuka meistä
sit' uskois, että kuolee korvaamaton
kauneus elämästä kera meidän
ja että, vaikka halki aikojen
tuikkaisi tähdet tummain silmien
ja tummat sielut sois,
ei koskaan tuota kuulu tulevaksi
säveltä, jonka kuulimme me kaksi,
niin, sinä, minä, ah — me kahden
                               vaan
piirissä luonnon, koko laajan maan!
Oi orvonkukkani, oi ainoisein,
miks kuihdut multa pois!




Kulkuset


Elämän jäiden keskeltä
pois unten karkeloon,
suv'illan suureen ilohon
kaivannut kauan oon.

Jo kuuluu niinkuin kulkuset
tuon yli tumman jään;
ne kehrää sielun himmeään
jääkukkain helinään.

Jääruusut sulaa, aukenee
suv'unta tuoksumaan
ja kera niiden sydämein
kuin ruusu roudastaan.

Jo oudot orhit hirnuvat
ja tuisku silmiin lyö.
Mut Tuonen impi hymyää
kuin lämmin suvi-yö.

Hän on se, unten keijunen,
mi kantaa karkeloon,
hän on se, jota kaivannut
elämän kaiken oon!




Sielunkellot


On hurmemailla marjat hurmeiset,
kuin ruusutarha hehkuu veripellot,
ja halki ilman kuulaan sielukellot
soi pylvästemppeleistä korpien.

Ah, sielut, isäin luokse mennehet,
teit' ahdistaako taakka tunnonsoimain
vai elontaistelosta yli voimain
te voititteko kruunun kultaisen?

Syyspäiväin kylmä, kirkas korkeus
kohoaa ylle kolkkoin surmateiden
ja hurmevirtain liioin virranneiden,
ne kietoin hurstivöihin valkoisiin.
Oi, silmä taivaan, suuri Sallimus,
saaneeko koskaan umpehen ne haavat
salaiset, jotka intohimoin laavat
syövytti synkkiin ihmissydämiin?

Vuossatais-sammaleinen virkkaa puu:
Kuin kalmistoilla nurmeen kasvaa haudat
yltänne heltii tuskain kahleraudat,
jää taisteloista muisto valkein vaan,
muu ihmis-erhe, -murhe unhoittuu.
Vain kaunein kaipuu, satu sankaruuden
ja uhrityön jää halki ikuisuuden
elämän kukkakuusiin laulamaan.




VEDENALAISET HETKET




Atlantica


Me oomme Atlantica,
syvyyteen syösty pallo
meressä eetterin.
Tääll' korkein, parahin,
pääseekö syömäst' toista kaltaistansa
tai irti asunnostaan alhaisesta,
tään elin-ontelonsa inhuudesta
nälässä, rakkaudessaan raatelevan!

Tääll' korkein, parahin
korkeempi onko laitumella lehmää,
mi iltaruskoon kääntää tylsän päänsä
ja ammuu pitkää eläin-ikäväänsä!
Me oomme Atlantica,
syvyyteen syösty pallo
meressä eetterin.




Kalansilmät ja leikut


Ylhäällä tuolla vesisiltain päällä
maailma jossain lienee outo, uus
ja toisenlainen kuin on meillä täällä.
Oi Outous, oi julma salaisuus!

Vain kultaleikut sieltä alas putoo,
kuolleisiin katseisiimme kuvat kutoo
seuduista, miss' on tähtiseppelnevat,
miss' soittaa suut ja korvat kuuntelevat...
Oi Outous, miks oomme mykät, sokeet
ja hyljätyt kuin huonot hylkykokeet,
me utuhaamut merenpohja-yön
kierteessä kylmän, himmeen horros-yön!

Laineiden laulavaisten hämäriin,
sylihin Syöjättären, merikyyn,
ikuisten valhekourain hyväilyyn,
veen luovivaisen joustinkahleisiin,
oi Outous, miks meidät vangiks lyötit!
Ja sentään kuultaa meille kummat syötit,
pisaret päivän, kuudanhelmet soreet.
Kohahtaa pintaan mielikuvain poreet!

Oi lemmenleikut, silmänpyynti-hetket,
himomme joita kuni saalist' ajaa!
Voi aallon-alaisien soentajaa,
kutua auringon, mi syvyyteen
kuin säderihmaa laskee hiljalleen
unelmaa, joka huntuu uintiretket,
niin että seitittyypi selvä tie!
Oi Outous, tuo mikä leijas lie?
Oot salaisuus, oot autuutemme tiellä.
Sun juoda tahdomme, kuin helmen niellä!
Käy himo hiukaisuna verihin...
Sun tahdomme, vaikk' ansa oisitkin
ja yläilmain suurin kravunsaksi!

Myös meill' on halu tulla jumalaksi
ja saada kylmiin suoniin tuliverta
ja kaikki tietää, nähdä taivaankaaret,
nuo kaukaa liekehtivät satusaaret,
valkeemmat vaahtoja, kirkkaammat merta!
Oi taivaan tuli, tähti elämän,
nyt juon ma salaisuutes välkkyvän!

Oi kultaleikku, kuolemani mun,
ken olit, hourekuva hirmuinen?
Elävä sydän syösty koukkuhun
kuin minä, kärsivä kuin minäkin!
Jos en ois kylmä niinkuin vesikyy,
mua ensi kertaa kauhistaisi syy:
miks on tää tehty ja sen teki ken?
Ja ennen henkeä jos sielu pois
mult' ei ois otettu jo syntymässä,
uus' tuntematon tuska eess' ois tässä
ja surmaajaani suurin sääli ois!

Mut tähän uupui multa uintiretki,
jäi aistimatta ilmain avaruus.
Oi kivun väike, elon viime hetki,
oi Outous, oi julma salaisuus!




SINITEMPPELI


Jäävuori ankara, jylhä
alas aaltohon tuijottaa
väkevämpi kuin korkein kuohu
ja kuollut kuin hautausmaa.
Sinitemppeli, kappeli kuolon,
kuka kellojas soittaa saa?

Sinitemppelin papitar nuorin,
jääimpynen iljanteen,
helohelmenä liukuvi hiljaa
alas äyräille vellovan veen
ja huokaa: »Ma luoksesi mielin
sylis pehmeän syvyyteen!»

Ja vaahtojen sulho vastaa
sumusammale-paadeltaan:
»Ijät kaiket on kaihoni ollut
Sinitemppeliin korkeaan.
Mik' autuus hymytä hyynä
ja lempiä kaltaistaan!»

Jääimpynen helmensä hukkaa
yö-kylmihin kyyneliin;
veen haltia vangiks juuttuu
häähuoneensa salvoksiin.
Käsvarret ei vaahtiset yllä
Sinitemppelin morsiamiin.

Jäävuori mahtava mykkä
ylös uhmaten nostavi pään.
Taru tietää: se särkyvi kerran
hääkellojen helinään:
kun vaahtojen sulho kaulaa
pyhää temppelin-impyistään.




DIES IRAE


Taivas kuin veri pudottaa tähtensä
              niinkuin viikunapuu,
mi suuressa tuulessa häilyin lehtensä
              karistaa.
Ryskyvi maa kuin laiva, mi
              haaksirikkoutuu.
Tulella täytetty meri käärmeitä,
              skorpioneja oksentaa.
Hiirenkarvaiset orhit pillastuneina
              liekeissä laukkaa.
Kuin saviastia hauras on
              sukukuntien työ
hajalle lyöty. Viinakuurnia Herran
              suitsevan vihan
enkelit kantaa. Mureni muumion
              lailla muodot lihan,
varisi vaatetus sielun. — Ah, alastonta
              ken auttavi raukkaa!
Kuolevan perhosen siivin lepattaa
              sen tuska ja lyö.

Voi merkkejä taivaan!
On viimeinen yö.
Oi, sielut, sielut, jäättekö hukkuvaan
              laivaan?

      Esirientäjä

   Mun sieluni,
   sa horjuva, kelmeä varjo,
   mihin joudut sa? Mikä kohtalos on,
   sa ruoko kalpea,
   juureton,
   taitettu hetkestä pois,
   ikuisuuden auringon
   ijäti paahtavan alla,
   sa pursi sokea,
   syöksyvä synkkää
   Tuonelan jokea
   valtamerelle
   rannattomalle,
   sa lintu pieni
   ihanuuden murtuvan
   sulkapeitossa
   helkähtävässä,
   harhaava yksin
   puutarhassa yön,
   Kuoleman sypressi-lehdossa
   äänettömässä?
   Mihin joudut sa,
   mun sieluni, sieluni?


      Demoonit

   Palkovenhot
   määrättä kiitävät,
   myrskyhyn hajoovat,
   iltaperhot
   liekkeihin liitävät
   tyhjähän vajoovat,
   tomuhiuteet
   mullassa nukkuvat,
   pimeään hukkuvat,
   tuomitut ootte!


      Sielut

    Aurinko ajaton,
    taivasten taatto,
    valkaise meitä;
    valtameri rajaton,
    kannata meitä:
    luoksesi palaa
    aaltojes saatto;
    Tuonelan vuoksi,
    virtaava lähteestä
    pohjattomasta,
    tuudita meitä
    kuin vakaista lasta
    liekussa kehdon!
    Ääretön yö
    iki-vehreän lehdon,
    suo meille siimes,
    suo meille rauha!
    Kaikkeuden Jumala,
    maailmojen Luoja,
    taivasten taatto,
    suo meille rauha,
    suo meille suoja!

      Keruubit

Kuin aurinko maan,
elon päivien pää,
pois vyöryen pitkältä radaltaan,
alas laskeissaan
sädevaippahan jää,
luo loimujaan
ihanaisemmin kuin milloinkaan
tulipurppurassaan,
majesteettina maan,
niin sielutkin vanhurskaiden
pois kirvoten
tomukuorestaan
tulivaunuissaan
ylösnousevat, sammuvat Jumalaan
ikileimuavaan.

